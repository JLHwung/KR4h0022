# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:40.834356
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷九十一
<pb:KR4h0022_WYG_091-1a>¶
欽定四庫全書¶
　文苑英華巻九十一　　　宋　李昉等　編¶
　人事二¶
　　悔賦一首　　　　　　感舊賦二首¶
　　江上愁心賦二首　　　愁賦一首¶
　　　悔賦(并序/)　　　　　　　梁簡文帝¶
夫機難預知知機者上智智以運巳迷巳者庸夫故易¶
曰吉凶悔吝生乎動者也又曰悔吝者憂虞之象也傳¶
<pb:KR4h0022_WYG_091-1b>¶
云九德不諐(愆/)作事無悔是以鄭國盜多太叔之恨表¶
衛風義失宣公之刺彰無將詠興壟事書作季文再思¶
而未可南容三復而不暇余以固陋之資慎履氷(一作/霜)¶
之誡竊服楚王之對每徴后稷之詩觸類而長乃為賦¶
曰¶
黙黙不怡恍若有遺四璧無寓三階寡趣月露澄曉風¶
栁悲暮庭鶴雙舞檐烏獨赴岸林宗之巾憑南郭之几¶
𤣥德之眊聊縈子安之嘯時起静思悔吝鋪究前史弔¶
<pb:KR4h0022_WYG_091-2a>¶
古傷今驚憂嘆圯成敗之蹤得失之理莫不關此令終¶
由乎謀始棄夸言於(一作/之)頓丘重前非於蘧子蹟夫履¶
(疑作/覆)車之人(一作/戚)豈止一途而巳至如秦兼四海之尊¶
握天下之富混一車書鞭笞宇宙胡亥之寄巳危萬代¶
之祀難構阿衡失責成之所趙髙秉棟梁之授拒諌逞¶
刑戮宰誅守矜上林之戲馬嘉長楊之射獸囁呫禁中¶
之言欺侮山東之㓂及其祠崇涇水作疊夷宫徒希與¶
妻子伍下願與黔首同信殪絶於凶醜何前謀之不工¶
<pb:KR4h0022_WYG_091-2b>¶
至如下相項籍才氣過人拔山靡類扛鼎絶倫聲駕盛漢¶
勢壓餘秦鉅鹿有動天之卒轅門有屈膝之賔既刓有¶
功之印亦疑竒計之臣唱雞鳴於垓下泣悲歌於美人¶
抱烏江之獨媿分漢騎之餘身郭君失位徒馭而亡尚¶
悲殘糗獨飲餘漿枕畚空卧伏軾懐傷魂飄原野骨餌¶
豺狼楚王刻鶴播徙南地鐃管徒鳴才人空置豈輜車¶
之足榮匪射獵之娯意幽泉斯即白日何冀寗喜納君¶
恃功肆寵衛侯厭黷忠臣憤勇昏迷靡悟敗不旋踵商¶
<pb:KR4h0022_WYG_091-3a>¶
君被執李斯赴收身居(一作/拘)闕下命厄秦囚追傷用法¶
之弊還思不諌之尤亦何解於今酷終無追於昔謀伯¶
卓跋扈豺目為輔弑君鴆子誅李害杜鬻恩販寵怨庶¶
虐人蔽朝政之聰察害上書之烈臣榮暱子於阿尹肆¶
貪濁之淫威樹姦黨於宫禁察人主之纎㣲卒其膏鈇¶
潤鉞寘纆逢徽壯武英逸才為時出陸離儒雅照爛文¶
筆江東啟吞併之籌幽州著懐逺之術運鍾毁冕時屬¶
傾顛鏑鳴水濶日黒山遷留卞(一作劉卞/見張華傳)之謀不决忠¶
<pb:KR4h0022_WYG_091-3b>¶
良之戮巳纒台燿之災雖啟鷦鷯之賦徒然士衡文傑¶
綽有餘裕氣含珠璧情藴雲霧志闕沉隱心躭進趣倔¶
(一作/掘)兹猛衆臨此勁兵抗言孟玖(見陸/機傳)肆此孤貞牋辭¶
巳切墨幔徒榮(疑作縈用陸機/黒㦥繞車事)形殞河上心憶華亭若¶
夫楊惲狂言灌夫失志卒其殞命埋軀傷形屬吏周君¶
飲後裴子酣狂靳固紀瞻之妾眠卧季倫之房亦足以¶
魂驚神爽悔結嫌彰巳矣哉波瀾動兮昧前期庸夫蔽¶
兮多自欺不逺而復幸無嗤建功立徳有常基胷馳臆¶
<pb:KR4h0022_WYG_091-4a>¶
斷多失之前言徃行可為師¶
　　　感舊賦(并序/)　　　　　　　唐太宗¶
余將問罪東夷言過洛邑聊因暇景散慮郊畿流眄城¶
闕之間覩弱齡遊觀之所風雲如故卉木惟新少壯不¶
留忽焉白首追思曩日緬成異世感時懐舊撫轡忘歸¶
握管叙情賦之云爾¶
惟端辰(一作/扆)之餘隙屬凝隂於暮年時觀兵於九伐聊¶
息駕於三川登臨原隰悵望郊壥覽綺紈之遊踐觀疇¶
<pb:KR4h0022_WYG_091-4b>¶
昔而依然地不改其城闕時無異其風煙想飛盖於河¶
曲思解珮於芝田挾弹銅駞之右連鑣金谷之前薪指¶
倐其代謝舟壑俄而貿遷屬隋(漢東大國通鑑初書楊/忠為隨公楊堅隨王文)¶
(帝方省/為隋)季之分崩遇中原之䘮亂濯龍變為汙池平樂¶
化為京觀天地兮厭黷人神兮憤惋遂收𬒮而電舉乃¶
奮衣而雲翔據三秦兮鳳跱出九谷兮龍驤揮寳劔之¶
虹彩(一作/影)廽彫戈於日光掃欃槍兮定六合廓氛沴兮¶
静八荒昔㧾戎於藩屏今恭巳於巖廊營餘故栁壘有¶
<pb:KR4h0022_WYG_091-5a>¶
殘牆懐壯齡之慷慨撫虛躬而自傷觀世俗之飄忽鑒¶
存亡於宇宙林何春而不花花非故年之秀水何日而¶
不波波非昔年之溜豈獨人之易新故在物而難舊嵗¶
月運兮寒復暑日月流兮夜還晝信造化之常經孰聖¶
賢之可救於是停輿郊郭極眺山川信茲都之壯麗乃¶
卜宅於姬年興亡兮代襲隆替兮相沿惟在徳而為故¶
實棄道而難全仰煙霞兮思子晉俯浩汗兮想張騫歎¶
髙蹤之美(一作/靡)覿嘉令譽之空傳聊慿軾而静慮懐古¶
<pb:KR4h0022_WYG_091-5b>¶
人而悵焉况復氣結隆冬嵗窮餘律對落景之蒼茫聼¶
寒風之蕭瑟雲散葉而無蔕雪凝花而不實霧嶺斷兮¶
疑連煙林疎兮似密節物同於前載歡憂殊於曩日扣¶
沉思而多端寄翰墨而何述¶
　　　第二(并序/)　　　　　　　　岑　參¶
參相門子五嵗讀書九嵗屬文十五隱於嵩陽二十獻¶
書闕下嘗自謂曰雲霄坐致青紫俯拾金盡裘弊蹇而¶
無成豈命之過歟國家六葉吾門三相矣江陵公為中¶
<pb:KR4h0022_WYG_091-6a>¶
書令輔太宗鄧國公為文昌右相輔髙宗汝南公為侍¶
中輔睿宗相承寵光繼出輔弼易曰物不可以終泰故¶
受之以否逮乎武后臨朝鄧國公由是得罪先天中汝¶
南公又得罪朱輪翠(一作/華)轂如夢中矣今王道休明噫¶
世葉(一作/業)淪替猶欽若前徳將施於後人參年三十未¶
及一命昔一何榮矣今一何悴矣直念昔者為賦云其¶
詞曰¶
吾門之先世克其昌赫矣烈祖輔于周王啟封受楚佐¶
<pb:KR4h0022_WYG_091-6b>¶
命克商二千餘載六十餘代繼厥美而有光其後闢土¶
宇於荆門樹桑梓於棘陽吞楚山之神秀與漢水之靈¶
長猗盛徳之不隕諒嘉聲而允臧慶延自逺祐洽無疆¶
自天命我唐始㓕暴隋挺生江陵傑出輔時(一作/持)為國¶
之翰斯文在茲一入麟閣三遷鳳池調元氣以無忒理¶
蒼生而不虧典絲言而作則闡綿蕝以成規革亡國之¶
前政贊聖代之新軌捧堯日以雲從扇舜風而草靡洋¶
洋乎令聞不巳繼生鄧公世實湏才盡忠致君極武登¶
<pb:KR4h0022_WYG_091-7a>¶
台朱門復啟相府重開川换新檝羹傳舊梅何紏纒以¶
相軋惡髙門之禍來當其武后臨朝姦臣竊命百川沸¶
騰四國無政昊天降其荐瘥靡風發於時令籍小人之¶
榮寵墮賢良於檻穽苟惛怓以相䝉胡醜厲以職競既¶
破我室又壊我門上帝懵懵莫知我寃衆人懀懀(烏外/切思)¶
(㑹也/悶也)不為我言泣賈誼於長沙痛屈平於湘沅夫物極¶
則變感而遂通於是日光廻照於覆盆之下陽氣復暖¶
於寒谷之中上天悔禍贊我伯父為邦之傑為國之輔¶
<pb:KR4h0022_WYG_091-7b>¶
又治隂陽更作霖雨伊廊廟之故事皆祖父之舊矩朱¶
門不改畫㦸重新暮出黄閣朝趨紫宸繡轂照路玉珂¶
驚塵列親戚以髙㑹沸歌鐘於上春無小無大皆為縉¶
紳顒顒卭卭踰數十人嗟乎一心弼諧多樹綱紀羣小¶
見醜獨醒積毁鑠於衆口病於十指由是我汝南公復¶
得罪於天子當是時也偪側崩波蒼黄反覆去鄉離土¶
隳宗破族雲雨流離江山放逐愁見蒼梧之雲泣盡湘¶
潭之竹或投於黒齒之野或竄於文身之俗嗚呼天不¶
<pb:KR4h0022_WYG_091-8a>¶
可問莫知其由何先榮而後悴曷曩樂而今憂盡世業¶
之陵替念平昔之淹留嗟予生之不造常恐墮其嘉猷¶
志學集其荼蓼弱冠干于王侯荷仁兄之教導方勵巳¶
以増修無負郭之數畝有嵩陽之一丘幸逢時主之好¶
文不學滄浪之垂鈎我從東山獻書西周出入二郡蹉¶
跎十秋多遭脱輻累遇焚舟雪凍穿屨塵緇弊裘嗟世¶
路之其阻恐嵗月之不留睠城闕以懐歸將欲返雲林¶
之舊游遂撫劔而歌曰東海之水化為田北溟之魚飛¶
<pb:KR4h0022_WYG_091-8b>¶
上天城有時而復陵有時而遷理固常矣人亦其然¶
觀夫陌上豪貴當年髙位歌鐘沸天鞍馬照地積黄¶
金以自滿矜青雲之坐致髙館招其賔朋重門疊其¶
車騎及其髙臺傾曲池平雀羅空悲其處所門客肯¶
念其平生已矣夫世路﨑嶇孰為後圖豈無疇日之¶
光榮何今人之棄予彼乘軒而不恤爾後曽不愛我¶
之覉孤歎君門兮何深顧盛時而向隅攬蕙草以惆¶
悵步衡門而踟蹰强學以待知音不無思達人之惠顧¶
<pb:KR4h0022_WYG_091-9a>¶
庶有望於亨衢¶
　　　江上愁心賦贈趙侍郎　　　張　説¶
江上之峻山兮欝﨑峨而不極雲為峯兮煙為色歘變¶
態兮心不識江上之深林兮杳冥濛而不巳鸎(一作/鳥)為¶
花兮猿為子紛盪瀁兮情(一作/言)莫擬夏雲峻(一作/隂)兮若¶
山秋水平兮若天冬氷澌兮(一作冬/沙飛兮)淅淅春草靡兮芊¶
芊感四時(一作/節非)之黙運知萬化之潜遷伴衆鳥兮寒渚¶
望孤㠶兮日邊雖欲貫愁腸於巧筆紡離恨(一作/夣)於哀¶
<pb:KR4h0022_WYG_091-9b>¶
絃是心也非模放之所逮將有言兮是然(一有將無言/兮是然六字)¶
　　　謝燕公江上愁心賦　　　　趙冬曦¶
江上之仙鶴兮鳳翥而龍躍氣摩青天兮遥横碧落集¶
洞庭兮乍駐倐廽翔兮寥廓江上之鳴鴈兮違隂以就¶
陽中霄飜翰兮上帶青霜雖主人兮感㑹蹇淹留兮瀟¶
湘湘水兮深深荆山兮岑岑荆有玉兮玉為音湘有芷¶
兮芷為心我所思兮愔愔不得見兮霑襟搦芳札兮援¶
寳瑟申短音(疑作/短章)兮吐長吟草萋萋兮自緑目征㠶兮¶
<pb:KR4h0022_WYG_091-10a>¶
春水曲永一望兮空躑躅望𦕈𦕈兮思綿綿憶都門兮¶
夏雲邊邈千里兮無由縁送凉風兮脫葉復窮隂兮冒¶
天緬一日其如嵗矧四運之相遷離别也騷愁焉惡乎¶
然惡乎不然¶
　　　愁賦　　　　　　　　　　苻　載¶
愁之為物也親賤貧傲富貴無賢知兮不肖事違衷而¶
必至非𤣥黄之色殊甘辛之味其去也若縁雲之難其¶
來也類走丸之易愁兮愁志士蹇以徘徊欝風雲之氣¶
<pb:KR4h0022_WYG_091-10b>¶
挺棟梁之材思宏廓以經濟刻洪勲於鼎鼐命路猶隘¶
天衢未開滄波悠悠以東注白日怱怱其西頺𤣥徳拊¶
髀以泣下孔明抱膝而思來愁兮愁静女悵其誰語聳¶
端操而不爽抱明心以自處當泮氷之良辰期鳴鴈之¶
得侣桃李艶於淑景蕙蘭生於幽渚望蹇修兮不來念¶
良人兮何許愁兮愁邊塞兮行役始忘家而徇國忽時¶
淹而嵗積金河流而更遥銅柱去而太劇凝雲披嶺驚¶
沙滿磧馬向北以嘶風人上隴而吹笛功名慨其緬邈¶
<pb:KR4h0022_WYG_091-11a>¶
鬂髪颯以斑白伏波據鞍而骨驚定逺操戈而涕激愁¶
兮愁禁掖兮恩光争修曼態競餙明璫動千金之巧笑¶
希一顧於君王嬌妬盈於思慮移奪起於毫芒何長門¶
之咫尺邈阻絶乎陵岡宫殿深兮月皎歌吹清兮夜長¶
班姬無言以掩扇陳后廽裾而就床愁兮愁春與秋兮¶
登臨放臣寓目遊子開襟楓江千里青壁萬尋微波蕩¶
漾灌木蕭森香(一作/杳)雜花而覆水見槁葉之亂林起宋¶
玉之沉思傷屈平之逺心愁兮愁徃事紛其斷續申生¶
<pb:KR4h0022_WYG_091-11b>¶
被譛周勃受辱樂毅無階以轉燕黄權何計而歸蜀投¶
令君於虗器疑卞和之美玉李廣失路於匈奴徐市泛¶
舟於海曲過山陽而日晩望西陵而樹緑包胥感激於¶
秦庭鄒陽畏偪於梁獄愁兮愁覊志杳而無伴鴻漸于¶
陸層霄未半懐戴君與利物每行吟而坐歎安得百斛¶
之醇醪使斯愁也霞開而霧散者哉¶
　¶
　文苑英華巻九十一¶
