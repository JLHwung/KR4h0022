# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:41.697417
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷一百三十二
<pb:KR4h0022_WYG_132-1a>¶
欽定四庫全書¶
　文苑英華巻一百三十二　宋　李昉等　編¶
　鳥獸二¶
　　渥洼馬賦一首　　　　却千里馬賦一首¶
　　漢文帝却千里馬賦一首獲大宛馬賦一首¶
　　汗血馬賦一首　　　　朔方獻千里馬賦一首¶
　　燕王市駿骨賦一首　　市駿骨賦一首¶
　　千金市駿骨賦一首　　飲馬投錢賦一首¶
<pb:KR4h0022_WYG_132-1b>¶
　　　渥洼馬賦　　　　　　　　喬　彛¶
域中之寳生乎天涯天子之馬産乎渥洼澤出騰黄獨¶
降精於太乙神開滇壑固不渉於流沙目散電兮彪駮¶
喙含丹而虎牙躡紅雲而噴玉霑赤汗以攢花望兮以¶
乆来無晩耶應圖合謀光我帝業星通兩瞳月貼雙頰¶
四蹄曳練飜瀚海之霜華一噴生風下胡山之木葉然¶
後絡以金覊拂于鱗鬐睛射紫焰梢垂緑絲凝驕欲嘶¶
嚼凄鏘之玉勒疊影不顧紛偃蹇之朱旗皇矣武帝漢¶
<pb:KR4h0022_WYG_132-2a>¶
網斯缺慿百萬之精勁倚四夷之磔裂屠蒲梢而亘大¶
漠指二師而求汗血謂滅没之未來竟覊縻而不絶有¶
生必感有感必通通也不極環之無窮彼泓汚之斗水¶
乃幽賛於神功然後豗沙巻浪扵馮夷之宫疊足側身¶
於奫淪之中星精降兮河嶽動天駟入兮駑駘空嗟我¶
皇之英特而牽其惑欲能敗度侈多凉德夏后九代(山/海)¶
(經夏啓舞/九代馬)越天地之紀穆皇八駿荒帝王之則而况金¶
通月支價及踈勒悉復馳去終無所得此余吾之降生¶
<pb:KR4h0022_WYG_132-2b>¶
觧倒懸於中國祈招愔愔式昭徳音感激萬古凄凉至¶
今願以采求馬之人為求賢之使待馬之意為待賢之¶
心¶
　　　却千里馬賦(以上之所班諸/侯不貢為韻)獨孤申叔¶
惟漢徳之雍熈俾遐荒兮肅祗布澤所治致逺人之樂¶
只任土必貢奉良馬以來思殊乎皎皎陋乃騤騤冀八¶
鑾以御矣齊四牡以維之由是朝發於窮邉夕獻于君¶
所倐追風以掣電邈千里兮一舉仰騄驥之居周鄙驌¶
<pb:KR4h0022_WYG_132-3a>¶
驦之在楚故將進薦於象魏庶得超遥於苑圉帝曰斯¶
馬爾其還與(平/聲)旅&KR0729;之訓今則皎如歸獸之義寜當忽¶
諸矧乃乖乎法駕而不合於乘輿且帝之御也厥儀惟¶
舊帝之動也其道惟守驅千乗以啓前羅萬騎以居後¶
分青旌兮在左揚素斾兮在右儼五路以居中矯六龍¶
以齊首龢鑾是響将節乃疾徐次舍有期豈宜乎奔走¶
蓋順之而則可信違之而則不雖千里兮足珍於一人¶
兮何有矧乃塲苖既食馬政攸班間以赤兎兼之白&KR0008;¶
<pb:KR4h0022_WYG_132-3b>¶
叶圖之駒伏皂稱徳之驥在閑足以驅馳於九域之内¶
足以巡狩於六合之間宜乎旋爾故鄉歸扵舊壤超乎¶
半漢適彼莽蒼(千蕩/反)庶逐北風之思却從東道之上俾¶
得交頸裔土翹足荒陬克全真性有歸羣休同越地之¶
放象似桃林之罷牛豈彼驊騮卒見覊於造父寧同屈¶
産終服御扵晉侯是知漢文之徳彌尊歸馬之猷克中¶
示後之立國者盡規矩之以却遠方之貢¶
　　　漢文帝却千里馬賦(以清道乘輿前/警後蹕為韻)闕　名¶
<pb:KR4h0022_WYG_132-4a>¶
皇天眷命兮炎漢斯興運鍾三葉兮文徳可稱六龍(一/作)¶
(飛/)整儀賤纎英而不服五馭飭駕却良(一作/駔)駿而不乗¶
猶(猶由/通用)是遐邇授首蠻夷屈膝梯山航海者望之如雲¶
納賮貢珍者府無虚日别有吉良(博物志曰馬名吉/良乗之者夀千嵗)之¶
種渥洼之出嫓飛黄於軒宫奄驊騮於周室歴無草以¶
入貢渉流沙而效質就御服以馴養願馳驅而警蹕其¶
體也廣膺毛服其目也擁後决前眸㸃漆而鏡朗權應¶
規而璧懸禀月精於地法星象於天鬛上朱明溝中血¶
<pb:KR4h0022_WYG_132-4b>¶
走朝辭窮髪之鄉暮憇雕題之藪驌驦慙專美於前騕¶
褭愧垂名扵後及夫噴玉勒而沫素鳴金珂而響清指¶
九重以獻夀勒百禮以效誠帝於是宣皇風馳聖道前¶
賢斯鑒古訓斯考差轍迹於穆王想旅獒於召保乃宣¶
言曰朕法天以清净法地以𤣥虚有典有則不疾不徐¶
捎星之旗逮於前步彗雲之斾設於後車吉行三十而¶
當息良馬千里而焉如爾以馬為寳我以德為輿與其¶
授受以交喪曷若乾乾而捨諸獻馬者乃黙爾慚顔低¶
<pb:KR4h0022_WYG_132-5a>¶
徊弔影步遷延以眷眷神寂寞而耿耿於是德日洽祚¶
惟永俾來葉之嗣君仰斯道以自警¶
　　　獲大宛馬賦(以開逺戎得/天馬為韻)　　胡直鈞¶
昔孝武寤善馬駕英才窮二師於海外獲汗血之龍媒¶
於是宛卒大北神駒盡來駔駿竒狀超攄逸材走追風¶
扵馬邑嘶逐日於雲堆因行師之勲著辨前王之業開¶
當夫海西出征制敵要逺始遲疑而不進承再命之爰¶
晩奉皇風之用宣冀邊草之齊偃既量功就已料生返¶
<pb:KR4h0022_WYG_132-5b>¶
越窮海之沙塵及大宛之城苑既髙勲以茂閥且不愧¶
於分閫芻糧盡取騄驥亦空材為地産之最精降天山¶
之中背不毛之殊俗從入律之東風沛艾骨異低昻氣¶
雄溢鏡光於金勒流雪彩扵花驄悉可耀威華夏奪魄¶
獯戎若乃發跡窮荒來儀中國史驚千載之異朝慶一¶
人之徳君子之徳式孚天王之道允塞騰驤永埒曾何¶
比於權竒滅没長衢獨有賴於筋力然則馬惟行地君¶
實統天黷兵者耗財之本愛財者有國之先徒知天駟¶
<pb:KR4h0022_WYG_132-6a>¶
之可獲莫痛征夫之寡全時泰俗饒固理道之所急珍¶
禽竒獸在人君而可捐穆王之荒何取文帝之事足傳¶
竟洽大東之詠何為天馬之篇况驥之生也有矣屈之¶
產也在焉復何必勤求於逺卒當耗斁之事邊向使武¶
帝退術士寳賢者罷征戰於戎夷浹風俗於純嘏自將¶
致丹質之鳳鳥豈徒來汗血之龍馬故前代論邊之徒¶
以勞師逺伐屈衆筞之下¶
　　　汗血馬賦(以絶足方騁流/汗如珠為韻)　　王損之¶
<pb:KR4h0022_WYG_132-6b>¶
異彼天馬生于逺方每流汗以津潤如成血以熒煌所¶
以名重騄驥價髙驌驦骨騰肉飛既揮紅而沛艾麟超¶
龍翥亦流汗以倘徉當其武皇燿兵二師服猛破大宛¶
之殊俗獲斯馬於絶境由是辭虜塞以員(一作/俱)來望漢¶
庭於遐騁初疑霡霂染瀚海之霜華終訝淋漓變榆關¶
之霞(一作/雪)影及乎獻闕之始就駕之初飾金羈而勢如¶
躡影排玉勒而態若凌虚伯樂乍觀訝霑襟而沃若王¶
良載馭驚濺袖以班如觀其步驟如流驅馳若滅恣餘¶
<pb:KR4h0022_WYG_132-7a>¶
力而聳躍控中衢而夐絶長鳴向日躞蹀而色若渥丹¶
驤首臨風奮迅而光如振血疾徐中節羈束如濡流膺¶
臆以飛赭灑纓鬛以疑珠雄姿泛彼逸態濡于映白駒¶
之羣皆疑失素齊紫燕之匹不可奪朱卓彼竒姿實為¶
殊觀初溢腹(二字一/作益丹)而霑灑終盡足而渙汗此朱翼而¶
表異難並駿良彼赤鬛以稱竒飜同款段超騰莫及迅¶
疾難儔遽赫如以浹洽乍煥若以飛浮儻遂越都甚追¶
風而更疾如同過隙似奔電以潜流且其戢聫翩異踡跼材¶
<pb:KR4h0022_WYG_132-7b>¶
逾良駿名先逸足倘不棄於血誠將八鑾而齊躅¶
　　　朔方獻千里馬賦(以題/為韻)　　　　王　起¶
駜彼名馬產兹𤣥朔得遐方之勁氣是稟嚴凝應(一作/昭)¶
上聖之禎符其來綿邈固可以飾和鸞之噦噦就鈎膺¶
之濯濯始其同羣豐草挺質寒鄉名超兹白瑞掩飛黄¶
伊六轡之爰設非九重之孰當爾其走險鹿駭望雲龍¶
驤縶之維之登歌不慙於西極若滅若沒獻狀聿來於¶
北方于以効伏皁之勤于以釋長鳴之怨流離而走血¶
<pb:KR4h0022_WYG_132-8a>¶
來格濩落而執靮斯獻計鴻鵠之舉彼未居多渉燕宋¶
之遥我方適願柔心有待逸足未宣權竒於綘闕之下¶
沛艾於紫庭之前禀月未匹追風莫先所以闡幽都之¶
美所以増華廐之妍既佶且閑軼其羣兮相萬視逺如¶
邇遵其路兮且千一人既瞻八駿初比彼千駟花發六¶
騶雲起其止也可齊乎足其行也無踰於里信愕視於¶
華原而騰輝於良史伊兹駿之間出在前王而殊寡或¶
鑾輅而見損或皷車而不捨我皇昭景福錫純嘏稱徳¶
<pb:KR4h0022_WYG_132-8b>¶
以喻夫俊乂服勞以勸夫忠者豈惟同兩漢之帝獲千¶
里之馬¶
　　　燕王市駿骨賦(以求骨知好騏/驥雲集為韻)闕　名¶
昔燕王思良馬以扶輈搜揚未獲寤寐而求以為激貪¶
可以動物明誠可以感幽乃市乎死駿之貴(疑作/骨)比飛¶
黄與驊騮則有權竒之類倜儻之儔既淪精於一代埋¶
朽骨於千秋甘委土以從棄忽兼金而見留爾其愜意¶
如生沉吟未歇朔風至若聞其激揚纎塵飛想見其滅¶
<pb:KR4h0022_WYG_132-9a>¶
没用已息於躡影状猶存乎挾月匪充貨賄殊巨象之¶
焚身不薦宗祧異立龜之祀骨嗟夫君之愛彼彼竟奚¶
為雖云力則無展儻亦魂而有知恩實殊常誠所謂汗¶
血而匪恨生如可再思所願肉骨以効竒既而視同龜¶
玉之珍藏諸韞櫝之奥衆既美其惟一孰不從其所好¶
於是不逺而致(一作/至)賁然來思競選竒而徃矣争簡異¶
而歸之迭進騕褭争呈秀騏包在坰於魯頌掩食塲於¶
周詩豈非結之以志感之以類寸誠式孚片骨罔棄不¶
<pb:KR4h0022_WYG_132-9b>¶
降階而屈身果鱗集而麇至詎比夫虞公愎諌竟貪屈¶
産之良漢武勞師逺取大宛之驥乃知市骨以求駿馬¶
則其至成羣築臺而尊郭隗則其從如雲骨何施焉姑¶
明好駿之意隗未足也且表樂賢之君至矣哉可垂規¶
於典墳國家皇極立洪勲集安輪之聘尚無斁側席之¶
求如不及儻駿骨之已收欲騰驤而見縶¶
　　　市駿骨賦(以買死招生騰方必/至為韻方一作黄)韋執誼¶
代有良驥勤求可致上心好也固有開而必先朽骨沽¶
<pb:KR4h0022_WYG_132-10a>¶
諸蓋有不期(一作/求)而自至於是搜延(一作/馬)廐發屠肆出¶
千金而易之獲一骼而無棄不賈其用雖増飾而無成¶
将慮其先使雄名而不墜昔之服纓玉飾軌鞗追長風¶
而噴沬先急景而揚鑣豈知衂駿足於千里摧壯心於¶
一朝權含月而共落蹄帶雪而俱銷當其死而不顧豈¶
其生而可招是以服其無斁守而無失外揚嘉善之名¶
内作旁求之術伊希代之異産固入用而無必處南中¶
之穴莫測從來遊北土之泉始將安出聿求既彰類聚¶
<pb:KR4h0022_WYG_132-10b>¶
其方人獻騄驥天降此祥滅虞之役不興取諸外廐伐¶
燕之師不舉貢自遐荒(此韻不見黄字官韻觀此集時/有無官韻者不知唐制如何)¶
蓋将翕必張期於至止俾善始而令終寜賤目而貴耳¶
假其力既重之於生思其勞曷輕之於死物以徳易道¶
由人𢎞當不遇其知乃負車而伏櫪苟應乎其感必虬¶
躍而龍騰故八駿咸臻萬邦為楷物非其産将命逾逺¶
而來骨在於斯何惜發幣而買亦猶賢士所趣知機彚¶
征田忌收老以成仁卒强齊國燕昭市骨而種徳乃獲¶
<pb:KR4h0022_WYG_132-11a>¶
樂生覩求賢之未暢悟得駿之非輕倘長鳴之見識庶¶
吾道之將行¶
　　　千金市駿骨賦(以題/為韻)　　　　張仲素¶
良金可聚駿骨難遇傳名豈限乎死生賈(一作/買)價寜親¶
乎金具伊前王之善誘頼下臣之素(一作/逺)數滿籯初訝¶
乎一空絶足終欣其荐赴故郭隗發求馬之術使燕昭¶
興築臺之務賢為國寳昔見載之於經馬以龍名後亦¶
表之於賦當其勤求未至思慮益專安得戀軒而就勒¶
<pb:KR4h0022_WYG_132-11b>¶
空聞馳荆而刷燕多亦奚為每厭倦於凡類愛而不見¶
寧惜費於且千盖為傾心於延望之日市骨實由生之¶
年其志著其謀宣非獨自馬而獲馬此實因賢而訪賢¶
何異禄豐而遊士可集餌美而潜魚必懸夫其取與之¶
分戒其鄙吝是非罔(一作/國)惑孰敢妄進苟能賤貨以沽¶
名果乃愜心而得駿斯骨也當填溝壑誰分天驥之上¶
才縱視丹青豈辨靈(疑作雲赭白馬/賦祖雲螭兮)螭之洪𦙍幸特達¶
而見重使聲價之復振至若唐公驌驦穆王騄驥代勞¶
<pb:KR4h0022_WYG_132-12a>¶
馳路追奔結軌陳力効能死而後已豈若稱徳之際交¶
義之始金侔龜形骨異象齒求焉事殊於漢日懸之數¶
合於秦市智能測逺利用鈎深叶田方之念諧季札之¶
心敦信外彰表然諾於匪石沉機内密重枯朽於捐金¶
想夫嘶風頫影垂髾(廣韻有/此字)植髪雖仆質於敝帷曽受¶
精於皎月䝉君子一顧之渥恩知異窮塵之委骨¶
　　　飲馬投錢賦(以好善馳名叶/乎前志為韻)　王損之¶
昔人有暗室無欺行行路岐渉清流之蕩漾指白水以¶
<pb:KR4h0022_WYG_132-12b>¶
驅馳乗匹馬而來念兹枯渇傾一囊以用投彼漣漪且¶
水本無情人能誓志俯濯纓之上善控奔蹄之小駟廉¶
隅是切斗升之水無多重價將酬子母之錢盡棄湯湯¶
淺瀬歴歴五銖飲之而忘其量也投之而無乃甚乎同¶
濟河而沉璧異濁水以求珠隠金沙之中迷於赤仄落¶
蘋蘩之上混彼青蚨嗟乎利己則多潔身誠鮮在一飲¶
而何損投半兩而稱善鳬鷖下處對鵝眼而難分鱣鮪¶
游時雜鯨文而不辨駸駸練影潏潏波聲滿腹而自資¶
<pb:KR4h0022_WYG_132-13a>¶
行道墜泉而孰謂沽名郭况之家人儻來訝移金穴漢¶
代之貲郎或見猶認水衡浦溆縈盈汀州(不當從水/已注在前)重¶
疊呉酌貪而難並王不言而雅叶致香醪而一醉且乏¶
杖頭入春溜以俱沉不漂榆莢登(一作/澄)明水底散亂馬¶
前乍似揀金之磧何殊種玉之田逐好利之徒無辭俯¶
拾同貫珠之子幾誤旁穿是知雅志無儔常情不到將¶
均勺水之直自勝飲氷之操則墜銀瓶於井底思婦徒¶
傷投竹杖於陂中仙翁可報賢哉項氏之心從吾所好¶
<pb:KR4h0022_WYG_132-13b>¶
　¶
　¶
　¶
　¶
　¶
　¶
　¶
　文苑英華巻一百三十二¶
