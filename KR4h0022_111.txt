# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:41.226461
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷一百十一
<pb:KR4h0022_WYG_111-1a>¶
欽定四庫全書¶
　文苑英華巻一百十一　　宋　李昉等　編¶
　服章一¶
　　受命寳賦一首　　　　鎮圭賦二首¶
　　信圭賦一首　　　　　珪璋特達賦一首¶
　　服蒼玉賦一首　　　　山𤣥玉賦一首¶
　　珮賦二首¶
　　　受命寳賦(并序/)　　　　　　梁　肅¶
<pb:KR4h0022_WYG_111-1b>¶
受命寳在昔曰傳國璽自秦始皇有焉葢取夫一世二¶
世傳於無窮故有傳國之號歴兩漢至於陳隋隋煬(一/有)¶
(帝/字)之遇禍也字文化及盜之而(一有/西字)竇建徳滅化及取¶
焉易稱物不可以終否武徳中太宗一戎衣而天下大¶
定是器也與璽同歸國家用之以受命所承更名大寳¶
(唐車服志天寳十載改/傳國寳為承天大寳)而多歴年所自前代觀之受天¶
明命則不求而得僣賊刼遷則得之而失葢神物之所¶
在非徒然也抑又聞之鼎之輕重與璽之去留莫不視¶
<pb:KR4h0022_WYG_111-2a>¶
徳之上下位之安否(一作/危)若恃寳命在已而慆心堙耳¶
漸乎(一作/至)危殆以負扆之尊被竊鈇之言當此時也此¶
片玉耳復何為哉竊讀史氏感興亡之器忿徼覬之類¶
於是作受命寳賦若形制之小大厚薄則未始詳也故¶
不備焉其詞曰¶
物之貴兮惟玉之英翕二氣以成形極(一作/涵)百寳之純¶
精卞氏得之三獻而後明當秦趙之抗衡挺髙價於連¶
城伊玩好之所資㣲神器之鴻名及夫秦始稱皇削平¶
<pb:KR4h0022_WYG_111-2b>¶
六王為龍為光追琢其章其文曰受命于天既夀永昌¶
其始也謂世有哲王傳國寳之無疆何逆天以暴物不¶
及期以降殃惟隂陽(一作/隲)之運行終受授(二字一/作有受)而不¶
常隨素車與白馬歸赤精於路旁逮夫漢業中㣲后族¶
専命禄去公室世移威柄實沙麓之遺瘵成巨君之簒¶
害雖擲地以慷慨終莫救夫顛沛俄漸臺之頺覆(二字/一作)¶
(頽/移)歴更始與赤眉咸庸懦而不居卒亂長而禍滋洎四¶
七之龍驤為火主以得之遂祀漢以配天延二百之炎¶
<pb:KR4h0022_WYG_111-3a>¶
輝苟非其人寳命不歸悼桓靈之不嗣置天下于阽危¶
既而赤伏道䘮黄星兆發雲雷遘屯朝社播越去乗輿¶
而漂蕩入眢井以蕪沒披(一作/拂)草萊以拯之實功存乎¶
武烈何典午之傾潰劉石盜以自尊既江表之卜年遂¶
歸明以去昏五世推移或亡或存失得由道(一作失/由道䘮)隋¶
(一作/值)之并吞始負險以争雄俄銜璧而來奔惟大業之¶
離垣(一作/阻)由君昏而黷武豺狼呀以當路郊廟棄(一作/毁)¶
而失主望夷之釁既發斯器淪於榛莽昊天有命眷我¶
<pb:KR4h0022_WYG_111-3b>¶
髙祖鶱飛汾晉震疊闗輔(一作震/疊開輔)雲行雨施雷動飈舉¶
聖人既作萬物斯覩于斯時也充徳扇結東周卼臲帝¶
謂文皇陳師往伐如火烈烈如風發發牛口先撥虎¶
牢則逹致四海於昇平混車書以同轍惟神器之有¶
在終告歸乎(一作/于)魏闕考乎先王之統世也以文經¶
天以武緯地觀象備物従宜制器播而用之為天下利¶
故曰大徳曰生大寳曰位位之升降唯道所至先王審¶
其所以故為大於細為難於易然後本不摇而末不墜¶
<pb:KR4h0022_WYG_111-4a>¶
安危之體鑒此而已若夫符命之所加厯數之所歸莫¶
不天人合(一作/唘)發區宇樂推休祥煥然靈命顯思是以¶
有守有失動而悦隨苟貪叨與僣亂莫不速禍而召危¶
此玉也公路執持衆叛而親離趙高引佩殿壊而身糜¶
(一作/縻)惟前軌之昭昭孰可幸捷以取之若答曰吾皇有¶
命如天有日傳寳在我昏庸自佚則陸渾無問鼎之事¶
歴代無奉璽之術苟思慮於廢興故不既得而患失於¶
戯天發禍機聖人定之天生神物聖人用之唐哉皇哉¶
<pb:KR4h0022_WYG_111-4b>¶
大人造之子孫百代永言保之¶
　　凡一作皆集本¶
　　　鎮圭賦(以王者端拱四維/鎮寧為韻依次用)　　元　稹¶
天子鎮圭十有二寸其長義在撫有十二州之域而為¶
億兆之王圭比徳焉所以表特達之美鎮大名也有以¶
示彈壓之强以之徴守則有土之臣至以之䘏患則受¶
災之地康當宁無為於南面朝日有事於東方乃㑹百¶
辟而執之班五瑞於來者作山龍之端表我則清光皎¶
<pb:KR4h0022_WYG_111-5a>¶
然雜蒲糓以成形爾乃鞠躬如也想夫彤闕(一作/闈)乍曉¶
碧砌生寒當玉座而髙居狀中峯之冠瑶岫透鑪煙而¶
逈出意秋月之壓雲端是以聖后矜持庶寮瞻重安八¶
荒於術内故捧必當心握萬務於掌中故大不盈拱映¶
冕旒則璿樞星綴開黼黻(一作/扆)而瓊枝花擁豈獨使威¶
儀可觀亦以明社稷有奉美哉聖人之制器也靡不有¶
類鋭上以象天方下而法地備采章以盡飾琢(一作/瑑)崇¶
髙而定位夫衆色不可以雜施依方面之正者惟五羣¶
<pb:KR4h0022_WYG_111-5b>¶
山不可以咸寫選域中之大者有四盡舉凡而得一故¶
相傳而莫貳義存敬慎道在底綏詳觀組約足辨操持¶
俾經制之不亂若繰藉之相維况國家備物繼周垂衣¶
體舜自天有命非因桐葉而封唐提象握機故配土行¶
而執鎮豈唯傳歴代之瑞寳抑亦彰受命之符信也重¶
曰圭鋭也睿作思而百志靈鎮安也安於道而萬物寧¶
亦嘗三復斯名矣所以表道徳之維馨若此則君為道¶
之宰(一作/本)器乃道之形苟能㩀於道而依於徳亦可執¶
<pb:KR4h0022_WYG_111-6a>¶
無名之璞而逍遥乎大庭¶
　　　第二(同前/韻)　　　　　　　　蔣　防¶
天鎮四野君尊萬方取威重以馭物在秉持而有章協¶
和人神葢先之於六瑞表正旒扆誠用之乎百王斯為¶
貴也誠(一作/寳)之大者琢磨有耀温潤無瑕天臨静謐以¶
我鎮壓乎寰中帝徳休明以我熠耀乎諸夏皓爾凝潔¶
温如可觀藴五徳之符采寫四鎮之峯巒其色正其容¶
端乃直乃方象名山而守固不瑕不穢(春秋繁露曰/玉有瑕穢)配¶
<pb:KR4h0022_WYG_111-6b>¶
王室以常安豈不真姿有奉嘉名天寵逺以視其凝命¶
近以彰其端拱大而不琢禮經匪尚其文華執之不廻¶
聖人無離其輕重想夫始自良工成兹國器端乎掌握¶
撫寧天地邦有六瑞而圭列其初國有三山而象包其¶
四穆穆之儀是佐温温之徳斯備所謂天子是毗邦國¶
是維雲虹發色氷雪成姿玉几臨朝承徳音而有裕金¶
門曉闢布寛(一作/仁)政而無私是知岱華恒衡之髙自此¶
而増峻琳瑯琬琰之美自此而發竒形抱素以呈竒聲¶
<pb:KR4h0022_WYG_111-7a>¶
含清而取振當照臨之際曽不掩瑕在韜韞之時寧忘¶
作鎮所以朝九有接萬靈竒姿粲粲衆彩熒熒大禹成¶
功垂芳於帝典吾君致理酌憲於國經故曰觀一圭之¶
質見四鎮之形觀一夫之政見萬國之寧儒臣賦鎮圭¶
之事敢大揚于王庭¶
　　　信圭賦(以分形立象于/以保身為韻)　　　張仲素¶
瑟彼信圭諸侯是執當大君之辨等與五玉而咸集皎¶
以式孚堅如特立錫山川以為瑞在享獻而増襲而特¶
<pb:KR4h0022_WYG_111-7b>¶
(一作/將)比徳以省躬豈獨退揚而進揖懿夫潔白其質縝¶
密其文得儀形之是表叙羔鴈以成羣玷絶可磨不愧¶
南容之復性惟特達每勞宣代之分則而效之惟其嘉¶
矣觀正直可以行化取毁方於焉克己至若左右佩珩¶
淒鏘宫徴寜同乎信以守之豈嗟乎不我屑以韋弦可¶
譬琮璧自殊孚尹旁達陽采外敷因追琢以為用諒小¶
大之合符韞以保焉匪沽諸善價肖其人也宜賦以生¶
芻此乃邦之令典孰可已乎捧當心而捐(疑/)於掌足以¶
<pb:KR4h0022_WYG_111-8a>¶
見古人之象禀温潤而洞晶熒于以彰文物之形色配¶
彼蒼示不言之信神如此鑒同明徳之馨所以掌節是¶
司藉之乎繅與蒲糓而齊列冀邦家之永保比楚玉之¶
無瑕哂夏璜之有考或以圭為瑞或以象為珍傳命自¶
同於符璽達情可接於君臣稽彼前典光輝日新念君¶
子之作誡宜近取乎諸身¶
　　　珪璋特達賦　　　　　　　楊　諫¶
稽上古之貴徳考先賢之立言偉珪璋之挺異同君子¶
<pb:KR4h0022_WYG_111-8b>¶
之不諼是以先王之制斯器也不資於瑌珉而采之於¶
璵璠欲使執之者比徳佩之者克念自然威儀式序而¶
有要有倫班秩以明而不濫不僣徒觀夫貂蟬巍峩以¶
耀彩組綬暉映以生文使夫閲信義堅貞以守職感瑕¶
瑜不掩以事君故能靖恭厥位克舉其勲豈不由珪璋¶
與賢哲相成其業曠千古而流芬則聖哲之創物也誠¶
有足而稱云原夫氏(一作/代)人莫識荆山之裏藏精淪滓¶
為寳未用多歴年祀笑瓦礫之相和喜蘭蓀之狎士嗟¶
<pb:KR4h0022_WYG_111-9a>¶
乎道不常屈終收卞子礱錯而真質自然拂拭而夜光¶
特起悲楚君之瞽昧屬(一作/曷)碔砆之能似既而玉人攻¶
治珪璋自尊短長有制規矩攸存其聲清越其潤温温¶
處掌握而升玉砌隨佩服而列金門暉映増美烱然自¶
持涵瑞日之洞徹凜寒風之凄其然後知至寳之成器¶
允夫天下之不疑亦由賢人君子遭遇惟時有强學懐¶
書清規皎如以不貪為寳思琢磨自居感珪璋之特達¶
期哲人之吹嘘¶
<pb:KR4h0022_WYG_111-9b>¶
　　　服蒼玉賦(以天子之服従/此方色為韻)　獨孤申叔¶
天配五色惟春也蒼然地孕萬物惟玉也堅焉玉可乆¶
持故君子比徳於玉蒼實正色盖聖人形象於天嵗既¶
陽止色其著矣東方木徳之令蒼本靈威之紀順其色¶
繄象服是宜飭其容信以蒼為美晶熒兮其瑩如碧追¶
琢兮其平如砥實同法服不敢違於先王有異象環獨¶
見用於孔子若乃太史告立春之期天子迎東郊之時¶
映乎𤣥冕節以采茨瑟若生芻之色肅乎出藍之姿縈¶
<pb:KR4h0022_WYG_111-10a>¶
垂組而温潤澤矣繋衝牙而左右流之質且異珪終乃¶
磨之無玷色雖匪白誰謂湼而不緇故能間五玉先四¶
服混𤣥冕曜黄屋㣲白虹之皎潔對蒼龍以照燭豈非¶
哲匠之所逢他山之所攻採此温如之質擇其善者而¶
従得佩之服之於此琢之磨之於彼齊蒼璧之獲薦異¶
白玉之見毁色膺時用寜侔純漆之𤣥彩非染成詎比¶
奪朱之紫矧乎四氣莫先乎春陽五位莫首乎東方九¶
有具瞻其尊也帝皇萬物咸頼其大也穹蒼我廼應春¶
<pb:KR4h0022_WYG_111-10b>¶
氣之徳順陽和之則為帝者之行節候(疑/)穹蒼之正色¶
叢四美而具宣冠羣玉之攸克所以標嘉名於時令冝¶
乎哉垂楷模之無極¶
　　　山𤣥玉賦(以竒質異文作/佩公侯為韻)　　　沈　逵¶
佩玉之設所以導容止節威儀惟山𤣥之在御配組織之¶
標竒山以表名蓋取山崇之徳𤣥而載色且昭𤣥黙之¶
宜合殊姿於雅稱俾服翫以無虧懿其韞櫝稱珍連城¶
表質爰制衝牙之用以戒趨馳之失匪取乎截肪自資¶
<pb:KR4h0022_WYG_111-11a>¶
乎純漆響既清越理惟縝密色温合乎緇衣韻鏘鳴乎¶
玉律動之在聴隨矩步而聲繁佩之在躬寜風趨而影¶
疾羣僚奉贄庶官陪位貴賤畢陳髙卑咸萃我則發清¶
響標竒器飭彼雅容遵乎深意配元侯而禮盛奉上公¶
而儀備豈比瑌珉彰庶士之殊水蒼表大夫之異况乃¶
黝衡比色緇組侔文體𤣥瑞(疑作/端)而位辨表黼衮而功¶
分或倚或垂昭君臣之異載揚載揖殊進退之聞宜發¶
明乎盛徳永光錫乎洪勲其質貞清其光錯落官推王¶
<pb:KR4h0022_WYG_111-11b>¶
府之典制自玉人之作是用比徳賢臣表功王爵始自¶
韜石未彰含暉尚晦隐𤣥山以參差冠𤣥雲而霮䨴哲¶
匠莫顧俊賢未佩徒棄置於層巒豈琢磨於明代及乎¶
偶拭拂遇磨礱服之容美執之禮崇自可寳同乎金錫¶
豈惟價重於王公則知其律聿修在禮斯柔非夫賜象¶
服錫鳴璆何以膺山𤣥之瑞於諸侯者哉¶
　　　珮賦　　　　　　　　　　胡　運¶
玉有環珮所以節威儀珪璋所以光朝覲朝覲貴乎特¶
<pb:KR4h0022_WYG_111-12a>¶
達威儀在乎淑慎則珮之為用以徳聞珮之為服以禮¶
進既取堅以縝密亦體柔以温潤其彩烱明涵黼黻之¶
華其聲清越諧金石之韻豈止法先王之服戒乎大夫¶
抑以觀古人之象原之帝舜由是表尊卑之飾彰朝覲¶
之美佩山𤣥而抱水蒼摇摇兮耿光左宫羽而右角徴鏘¶
鏘兮垂委非徒抑其進退亦以制其容止則裂石破玉¶
靡顔膩理清清泠泠作羽儀於君子思我王度服之衷¶
已珩韍相煥品命不渝貫以桃花之綬錯以明月之珠¶
<pb:KR4h0022_WYG_111-12b>¶
時也朝北極歴天衢明玉殿耀金鋪徽音生於矩步繁¶
響起於風趨濟翼為君臣之榮觀逶迤乃賢哲之令圖¶
亦何必栽(一作/搴)修蘭於長坂折瓊枝於逺區然後為美¶
乎别有楚臺神媛越國(一作/溪)名姝嬌羅艶縠秀色鮮膚¶
振鳴玉以亮響踐瑶階以踟蹰聲珊珊兮若有無睇綿¶
綿兮意愉愉翩躚躚兮望坐隅欲從君子禮之拘乃歌¶
曰佩玉蘂兮徳音發中規短兮聲不歇馳畋獵兮思敬¶
慎夀考不忘兮長嵗月端法服兮臨魏闕羣后覲兮萬¶
<pb:KR4h0022_WYG_111-13a>¶
方謁¶
　　　第二　　　　　　　　　　麻不期¶
夫聖人彰徳以建物表意以興名禮容孔備制度昭明¶
衣冠振序簮紱齊榮亦茲佩之為用隨劒履而揚聲觀¶
其所興爰自古昔玉華既重於周后蠙珠亦珍於漢辟¶
葢將以威儀節度知無不易豈徒矜珠玉之芳聲喧步¶
頓之前跡懿其符彩照燭流曜暉光宫徴合韻左右鏗¶
鏘此亦邦國之儀範為衣裳之典章於是垂為臣倚為¶
<pb:KR4h0022_WYG_111-13b>¶
主式標上下動合規矩亦非獨洛妃解贈於陳思漢女¶
見投於交甫爾其幽人所重君子攸資則蘭蘂馳馨於¶
楚客象環騰譽於宣尼斯偶物昇榮助荷衣之葱翠因¶
時適用陪藻服之葳㽔既而天子㑹朝臣御華闕冠葢¶
雲發公侯進退而為容卿士俛仰而超謁茲珮也幸朝¶
儀不棄流響未歇既連帶於虹蜺庶傳名於日月¶
　¶
　文苑英華巻一百十一¶
