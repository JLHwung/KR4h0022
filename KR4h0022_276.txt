# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:45.298351
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷二百七十六
<pb:KR4h0022_WYG_276-1a>¶
欽定四庫全書¶
　文苑英華巻二百七十六　宋　李昉等　編¶
　送行十一¶
　　武元衡十一首　　　　姚係三首¶
　　馬異一首　　　　　　楊巨源五首¶
　　楊衡九首　　　　　　陳羽八首¶
　　歐陽詹二首　　　　　韓愈十一首¶
　　孟郊十首　　　　　　吕温四首¶
<pb:KR4h0022_WYG_276-1b>¶
　　　送李侍郎(集作/郎中)裴起居　　　武元衡¶
沱江水綠波喧鳥去喬柯南浦别離處東風蘭杜多長¶
亭春婉娩層漢路蹉跎會有歸朝日班超奈老何¶
　　　送韋侍御司議赴東都　　　前　人¶
洛京千里近離緒亦紛紛文憲芙蓉沼元方羔鴈羣河¶
闗連鞏樹嵩岳接秦雲獨有秋風引(集作/思)暌携不可聞¶
　　　送太常十二兄罷冊南詔却赴上都¶
鄉路自兹始征軒行復留張騫随漢節王濬守刀州澤¶
<pb:KR4h0022_WYG_276-2a>¶
國煙花度銅梁霧雨愁别離無可奈萬恨錦江流¶
　　　送徐員外使還上都　　　　前　人¶
九折朱輪動三巴白露生蕙蘭秋意晚闗塞别魂驚寶¶
瑟連宵怨金罍盡醉傾旄頭星未落分手轆轤鳴¶
　　　送李正字歸蜀　　　　　　前　人¶
已獻甘泉賦仍登片玉科漢官新組綬蜀國舊烟蘿劒¶
壁秋雲斷巴江夜月多無窮别離思遥寄竹枝歌¶
　　　送吳侍御司馬赴台州　　　前　人¶
<pb:KR4h0022_WYG_276-2b>¶
盧耽佐郡遥川陸共(集作/若)迢迢風景輕吳會文章變越¶
謡煙林繁橘柚雲海浩波潮余有靈山夢前君到石橋¶
　　　送韋(集作/李)秀才赴滑州謁大夫舅¶
陌頭車馬去翩翩白面懐書羙少年東武楊公姻婭(集/作)¶
(好/)重西州謝傅舅甥賢長亭呌月新秋鴈官渡含風古¶
樹蟬知己滿朝留不住貴臣河上擁旌旃¶
　　　送張六諫議回朝　　　　　前　人¶
詔書前日下丹霄頭戴儒冠脱皁貂笛怨栁營花(集作/烟)¶
<pb:KR4h0022_WYG_276-3a>¶
漠漠雲愁江舘雨蕭蕭鴛鴻得路争先翥松桂凌寒識¶
(集作/獨)後凋歸去朝端如有問玉門闗外老班超¶
　　　同幕中諸公餞送李侍御歸䑓¶
　　　　　　　　　　　　　　　前　人¶
昔年專席奉清朝今日持書即舊僚珠履會中簫管急¶
白雲歸處帝鄉遥巴江暮雨連三峽劒壁危梁上九霄¶
嵗月不堪相送盡頺顔更為(集作/被)别離凋¶
　　　送崔判官還(集作/使)太原　　　前　人¶
<pb:KR4h0022_WYG_276-3b>¶
勞君車馬此逡廵我與劉君本世親兩地山河分節制¶
十年京兆共風塵笙歌㡬處胡天月羅綺長留蜀國春¶
報主自應(集作/由來)須盡敵相期(集作/烟塵)萬里寶刀新¶
　　　送唐次　　　　　　　　　前　人¶
都門去馬嘶㶚水春流淺青槐驛路直(集作/長)白日離亭¶
晚望望煙景㣲草色行人逺¶
　　　送陸渾趙主簿宗儒赴任　　姚　係¶
山中渺然意此意乃平生長日望鳴騶遥對洛陽城故¶
<pb:KR4h0022_WYG_276-4a>¶
人吏為隠懐此為蓬&KR0801;夕氣渭巖上晨流潟岸明存亡¶
區中事影響羽人情溪寂值猿下雲歸聞鶴聲及兹春¶
始暮花葛正相縈會有携手日悠然去無程¶
　　　送周愿判官歸嶺南　　　　前　人¶
早蟬望秋鳴夜琴怨離聲眇然多異感值子江山行由¶
来重義人感激事縱横往復念遐阻淹留慕平生晨奔¶
九衢棧暮始萬里程山驛風月樹海門煙霧城易綃泉¶
源近拾翠沙漵明蘭蕙一為贈貧交空復情¶
<pb:KR4h0022_WYG_276-4b>¶
　　　楊叅軍庄送宇文邈　　　　前　人¶
秋雲冒原隰野鳥滿林聲愛此田舎事稽君車馬程離¶
堂慘不喧脉脉復盈盈蘭葉一經露香消為贈輕燈光¶
耿方寂蟲思隠逾清相望忽無際如含江海情¶
　　　送皇甫湜赴舉　　　　　　馬　異(見文/粹)¶
馬蹄聲特特去入天子國借問去是誰秀才皇甫湜含¶
吐一腹文八音兼五色主文有崔李郁郁為朝徳青銅¶
鏡必明朱絲䋲必直稱意太平年願子長相憶¶
<pb:KR4h0022_WYG_276-5a>¶
　　　清明日后土祠送田徹(雜詠/作澈)　楊巨源¶
清明千萬家處處是年華榆栁芳辰火梧桐今日花祭¶
(雜詠/作登)祠結雲綺遊陌擁香車惆悵田郎去原廻煙樹斜¶
　　　送杜郎中使君赴䖍州　　　前　人¶
迢逓南康路清輝得使君虎符秋領俗鵷署早辭羣邊¶
靖仍連戍城嚴本帶軍傍江低檻月當嶺滿窻雲境勝¶
閭閻間天清水陸分和聲將惠政頌述九衢聞¶
　　　重送胡大夫赴振武　　　　前　人¶
<pb:KR4h0022_WYG_276-5b>¶
何年擢桂儒生業今日分茅聖主恩旌斾仍將過鄉路¶
軒車争㸔出都門人間文武能雙㨗天下安危待一論¶
布惠宣威大夫事不妨詩思許琴樽¶
　　　送陳判官罷舉赴　　　　前　人¶
練思多時氷雪清拂衣無語别書生莫將甲乙為前累¶
不廢煙霄是此行定愛紅雲燃楚色應㸔白雨打江聲¶
心期玉帳親台位魏勃因君説姓名¶
　　　送李虞仲秀才歸東都因寄元李二友¶
<pb:KR4h0022_WYG_276-6a>¶
髙翼閑未倦孤雲曠無期晴霞海西畔秋草(闕/)南時鄴¶
中多上才耿耿丹霄姿顧我於逆旅與君發光儀同將¶
儒者方獲忝携(疑作/雋)人知幽蘭與芳佩寒玉鏘羙詞舊¶
友在伊洛鳴蟬思山陂到来再春風夢盡雙瓊枝素業¶
且無負青㝠殊未遲南橋天氣好脉脉一相思¶
　　　廣州石門寺重送李尚赴朝時兼宗正卿¶
　　　　　　　　　　　　　　　楊　衡¶
象闕趨雲陛龍宫憇石門清鐃猶啟路黄髪重攀轅藻¶
<pb:KR4h0022_WYG_276-6b>¶
變朝天服珠懐委地言那令蓬蒿客兹席未離樽¶
　　　送孔周南之海謁王尚書　　前　人¶
泛棹若流萍桂寒山更清望雲生碧落㸔日下滄溟潮¶
盡收珠母沙閑拾翠翎自趨龍㦸下再為誦芳馨¶
　　　冬夜舉公房送崔秀才歸南陽¶
　　　　　　　　　　　　　　　前　人¶
聞君動征棹犯夜故来尋强置一樽酒重欵百年心燈¶
白霜氣冷室虚松韻深南陽三顧地幸偶價千金¶
<pb:KR4h0022_WYG_276-7a>¶
　　　送陳房謁撫州周使君　　　前　人¶
匡山一畝宫尚有桂蘭叢鑿壁年雖異穿楊志幸同貌¶
羸緣塞苦道蹇為囊空去謁臨川守因憐鶴在籠¶
　　　江陵送客歸河北　　　　　前　人¶
逺客歸故里臨路結徘徊山長水復濶無因重此来聊¶
將歌一曲送子手中杯¶
　　　送鄭丞之羅浮中習業　　　前　人¶
百年泛飄忽萬事繫衰榮髙鴻脱矰繳達士去簪纓始¶
<pb:KR4h0022_WYG_276-7b>¶
從天日(疑/)遊復作羅浮行雲卧石林宻月窺花洞明全¶
形在氣和習黙憑境清夙秘絳囊訣屢投金簡名鐘筦¶
促離觴煙霞随去程何當真府内重得欵平生¶
　　　送王秀才往安南　　　　　前　人¶
君為蹈海客客路誰諳悉鯨度乍疑山鷄鳴先見日所¶
嗟廻棹晚倍結離情宻無貪合浦珠念守江陵橘¶
　　　送公孫器自桂林歸蜀　　　前　人¶
桂林淺復碧潺湲半露石將乘觸物舟暫駐飛空錫蜀¶
<pb:KR4h0022_WYG_276-8a>¶
香異青眼蓬户髙朱㦸風度杳難尋雲飄詎留跡舊户¶
閑花草馴鴿傍簷隟揮手共忘懐日墮千山夕¶
　　　秋夜桂州宴送鄭十九侍御　前　人¶
秋至觸物愁况當離别筵短歌銷夜燭繁緒徧髙絃桂¶
水舟始泛蘭堂榻詎懸一杯勾(一作/勿)離阻三嵗奉周旋¶
鴉噪更漏颯露濡風景鮮斯須不共此且為更留連¶
　　　送戴端公赴容州　　　　　陳　羽¶
分命諸侯重葳蕤繡服香八蠻治險阻千騎踏繁霜山¶
<pb:KR4h0022_WYG_276-8b>¶
斷旌旗出天清劒珮光還將小戴禮逺出化南方¶
　　　送殷華之洪州　　　　　前　人¶
離堂悲楚調君奏豫章行愁處雪花白夣中江水清扣¶
船歌月色避浪宿猿聲還作經年别相思湖草生¶
　　　西蜀送許中庸歸秦赴舉　前　人¶
春色華陽國秦人此别離驛樓横水影鄉落入花枝日¶
暖鶯飛好山晴馬去遲劒門當石隘棧閣入雲危獨鶴¶
心千里貧交酒一巵桂條攀偃蹇蘭葉藉參差旅夢驚¶
<pb:KR4h0022_WYG_276-9a>¶
蝴蝶殘芳怨子規碧霄今夜月惆悵上峨嵋¶
　　　送友及第歸江東　　　　前　人¶
五陵春色泛花枝心醉花前逺别離落羽(詩選/作第)耻為闗¶
右客成名空羡里中兒都門雨歇愁分處上店燈殘夢¶
到時家住洞庭多釣伴因来相賀話相思¶
　　　梓州與温商夜别　　　　前　人¶
鳳凰城裏花時别𤣥武江邉月下逢客舎莫辭先買酒¶
相門曽忝共登龍迎風騷屑千家竹隔水悠揚五夜鐘¶
<pb:KR4h0022_WYG_276-9b>¶
明日又從西蜀路不堪天際逺山重¶
　　　送友人遊嵩山　　　　　前　人¶
嵩山歸路繞天壇雪影松聲滿谷寒君見九龍潭上月¶
莫辭清夜訪袁安¶
　　　伏翼洞送夏方慶　　　　前　人¶
洞裏春晴花正開㸔花出洞㡬時廻殷勤好去武陵客¶
莫引世人相逐来¶
　　　送徳輿歸穿石洞山居　　　前　人¶
<pb:KR4h0022_WYG_276-10a>¶
烏巾年少歸何處一片綵霞仙洞中惆悵别時花似雪¶
行人不肯醉春風¶
　　　送潭府州陸户曹之任曹自處州淘倉受(集作/司倉)¶
　　　　(處州/除)　　　　　　　　　歐陽詹¶
三語又為掾大家聞屈聲多年名下人四姓江南英衡¶
嶽半天秀湘潭無底清何言驅車逺(集作/逺車)去有䝉莊情¶
　　　福建送鄭楚材赴京時監察劉公亮有感激鄭¶
　　　　意　　　　　　　　　前　人¶
<pb:KR4h0022_WYG_276-10b>¶
羙人河嶽靈家本滎陽(集作/水)濆門承若蘭族身藴如瓊¶
文早折青桂枝俯窺鴻鵠羣邇来丹霄姿逺逐蒼梧雲¶
有伊光鑒人惜兹瑶蕙薰中酣前激昻四座同氛氲海¶
郡梅雪晴山郵炎景曛廻翔罷南遊鳴唳期西聞秦塞¶
鸞鳳征越江雲雨分從兹一别離佇致如堯君¶
　　　送鄭尚書赴南海　　　　　韓　愈¶
畨禺軍府盛欲説暫停盃盖海旗幢出連天觀閣開衙¶
時龍户集上日馬人来風静鶢鶋去官㢘蚌蛤廻貨通¶
<pb:KR4h0022_WYG_276-11a>¶
獅子國樂奏越王䑓事事皆殊異無嫌屈大才¶
　　　送李尚書赴襄陽(得長字/)　　前　人¶
帝憂南國切改命付忠良壤畫星摇動旗分獸簸揚五¶
營兵轉肅千里地還方控帶荆門逺飄浮漢水長賜書¶
寬属郡戰馬隔鄰疆縱獵雷霆迅觀碁玉石忙風流峴¶
首客花艷大堤娼富貴由身致誰教不自强¶
　　　杏園送張轍侍御　　　　前　人¶
東風花樹下送爾出京城乆抱傷春意新添惜别情歸¶
<pb:KR4h0022_WYG_276-11b>¶
来身已病相見眼還明更遣將詩酒誰家逐後生¶
　　　送桂州嚴大夫　　　　　　前　人¶
蒼蒼森八桂兹樹在湘南江作青羅帶山如碧玉簪户¶
多翰翠羽家自種黄柑逺勝登仙去飛鸞不假驂(一作/暇参)¶
　　　送李員外院長分司東郡　　前　人¶
去年秋露下羈旅逐東征今嵗春光動驅馳别上京飲¶
中相顧色送後獨歸情兩地無千里因風數寄聲¶
　　　送李六協律歸荆南　　　　前　人¶
<pb:KR4h0022_WYG_276-12a>¶
早日羇遊所春風送客歸栁花還漠漠江鷰正飛飛歌¶
舞知誰在賔寮逐使非宋亭池水綠莫忘蹋芳菲¶
　　　送侯喜　　　　　　　　　前　人¶
已作龍鍾後時者懶於街裏蹋塵埃如今便别長官去¶
直到新年衙日来¶
　　　送李翺　　　　　　　　　前　人¶
廣州萬里塗山重江逶迤行行何時到誰能定歸期揖¶
我出門去顔色異恒時雖云有追送足跡絶自兹人生¶
<pb:KR4h0022_WYG_276-12b>¶
一世間不自張與施譬如浮江木縱横豈自知寧懐别¶
時苦勿作别後思¶
　　　送石洪處士赴河陽幕　　　前　人¶
長把種樹書人云避世士忽騎將軍馬自號報恩子風¶
雲入壯懐泉石别幽耳鉅鹿師欲老常山險猶恃豈惟¶
彼相憂固是吾徒耻去去事方急酒行可以起¶
　　　送李礎判官歸湖南　　　　前　人¶
長沙入楚深洞庭值秋晚人随鴻鴈少江共兼葭逺歷¶
<pb:KR4h0022_WYG_276-13a>¶
歷余所經悠悠子當返孤游懐耿介旅宿夢婉娩風土¶
稍殊音魚鰕日異飯親交俱在此誰與同息偃¶
　　　送諸葛覺往随州讀書　　　前　人¶
鄴侯家多書揷架三萬軸一一懸牙籖新若手未觸為¶
人强記覧過眼不再讀偉哉羣聖文磊落載其腹行年¶
五十餘(集作餘/五十)出守數已六京邑有舊廬不容乆食宿¶
䑓閣多官貟無地寄一足我雖官在朝氣勢日局縮屢¶
為丞相言雖懇不見録送行過淮(集作/滻)水東望不轉目¶
<pb:KR4h0022_WYG_276-13b>¶
今子從之遊學問得所欲入海觀龍魚矯翮逐黄鵠勉¶
為新詩章月寄三四幅¶
　　　送殷秀才南遊　　　　　　孟　郊¶
詩句滿離袂酒花醺别顔水程千里外岸泊㡬宵間風¶
葉亂辭木雪猿清呌山南中髙(集作/多)古事詠遍始應還¶
　　　張徐州席送岑秀才　　　　前　人¶
振振芳(集作/芝)蘭歩升自君子堂泠泠楓(集作/松)桂吟生自¶
楚客腸迷(集作/覉)烏無定棲驚蓬在他鄉去兹門舘閒即¶
<pb:KR4h0022_WYG_276-14a>¶
彼道路長雨餘山川净麥熟草木凉楚淚滴章句荆塵¶
滿(集作京/塵染)衣裳贈君無餘他乆要不可忘¶
　　　送崔寅亮下第　　　　　前　人¶
天地唯一氣用之自偏頗憂心(集作/人)成苦吟達士為髙¶
歌君子識不淺枝蔓幽更多嵗晏期攀折時歸且婆娑¶
素貌(集作/質貌)如削玉清詞若傾河潛虬(集作/虬龍)未化時魚鱉¶
同一波去矣當自適故山饒薜蘿¶
　　　送韓愈從軍　　　　　　　前　人¶
<pb:KR4h0022_WYG_276-14b>¶
志士感恩起變衣非變性親賔改舊觀僮僕生新敬坐¶
作羣書吟行為孤劒詠始知出處心不失平生正凄凄¶
天地秋凛凜軍馬令驛塵時一飛物色極四静(文粹/作净)王¶
師既不戰廟畫在(文粹作/廟畧盡)無競王粲有所依元瑜初應¶
命一章諭檄明百萬心氣定今朝旗(集作/旌)皷前笑别丈¶
夫盛¶
　　　贈崔純亮别　　　　　　前　人¶
食薺腸亦苦强歌聲無歡出門即有礙誰謂天地寬有¶
<pb:KR4h0022_WYG_276-15a>¶
礙非遐方長安大道旁小人智慮險平地生太行鏡破¶
不改光蘭死不改香始知君子交(集作/心)乆之(集作/交乆)道益¶
彰君心與我懐離别俱廻遑譬如浸蘖泉流苦日已長¶
忍泣目易衰忍悲形自(文粹/作易)傷項籍豈非(集作/非不)壯賈生¶
豈非(集作/非不)良當其失意時涕泗各滿(集作/沾)裳古人勸加¶
飡此飡難自强一飲(集作/一飯)九祝噎一嗟十斷腸况是兒¶
女寃(集作怨/下同)寃氣凌彼蒼彼蒼若有知白日下清霜今¶
朝始驚呼碧落空茫茫¶
<pb:KR4h0022_WYG_276-15b>¶
　　　送任齊二秀才自洞庭遊宣城¶
　　　　　　　　　　　　　　　前　人¶
洞庭非人境道路行虚空二客月中下一(集作/片)㠶天外¶
風魚龍波五色金碧樹千叢閃怪如可懼至誠無不通¶
扣竒驚浩淼採異動穹崇物表積髙韻人間訪仙公宣¶
城文雅地謝守聲聞融證玉易為力辨珉誰不同從兹¶
阮籍淚且免泣途窮¶
　　　山中送從叔簡　　　　　前　人¶
<pb:KR4h0022_WYG_276-16a>¶
莫以手中瓊言邀世上名莫以山中迹乆向人間行松¶
柏有霜操風泉無俗聲應憐枯朽質驚此别離情¶
　　　送從弟郢東歸　　　　　　前　人¶
爾去東南夜我無西北夣誰言貧别易貧别愁更重曉¶
色奪明月征人逐羣動秋風楚濤髙旅榜將誰共¶
　　　大梁送栁淳入闗　　　　　前　人¶
青山轉為塵白日無閑人自古推髙車争利西入秦王¶
門與侯門待富不待貧唯賫(集作/空携)一束書獨去將誰親¶
<pb:KR4h0022_WYG_276-16b>¶
　　　送栁淳　　　　　　　　　前　人¶
青山臨黄河下有長安道嵗嵗(集作/世上)名利人相逢不知¶
老¶
　　　送范司空赴朔方　　　　　吕　温¶
築壇登上將膝席委前籌虜滅南侵趾(集作/跡)朝分北顧¶
憂抗旌廻廣漢撫劒動旄頭日(集作/坐)見黄雲暮行㸔白¶
草秋山横舊秦塞河遶古靈州戍(集作/善)守如無事唯應¶
獵騎遊¶
<pb:KR4h0022_WYG_276-17a>¶
　　　送段秀才歸澧州　　　　　前　人¶
湘南孤白芷幽託在清潯豈有馨香發空勞知處深推¶
賢路已隔賑乏力弗任慙我一言方負君千里心寸義¶
薄聨組片誠敵兼金惟期踐氷雪無使弱思侵¶
　　　衡州送李兵曹赴湘東　　　前　人¶
慷慨視别劒凄清泛離琴前程楚塞斷此别(集作/恨)洞庭¶
深文字已乆(集作/乆巳)廢循良非所任期君碧雲上千里一¶
揚音¶
<pb:KR4h0022_WYG_276-17b>¶
　　　道州送戴簡處士賀州謁侍郎¶
羸馬孤童鳥道㣲三千客散獨南歸山公念舊偏知我¶
今日因君泪滿衣¶
　¶
　¶
　¶
　¶
　文苑英華巻二百七十六¶
