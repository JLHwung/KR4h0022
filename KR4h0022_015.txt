# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:39.482575
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷十五
<pb:KR4h0022_WYG_015-1a>¶
欽定四庫全書¶
　文苑英華巻十五　　　　宋　李昉等　編¶
　天象十五¶
　　秋露賦一首　　　　　露賦一首¶
　　五色露賦四首　　　　清露㸃荷珠賦一首¶
　　湛露晞朝陽賦一首　　秋露如珠賦一首¶
　　　秋露賦　　　　　　　　　李　鐸¶
天何言哉萬化斯該嵗云秋矣傷心不已起凉風於四¶
<pb:KR4h0022_WYG_015-1b>¶
面飛斷雲於千里爾乃髙天氣爽寒日光清下翠樓以¶
廻瞩見白露之晨生向珠網以添净依玉階而助明如¶
霜未結似雨還輕㸃庭蕪而葉重滋園菊而花榮謌湛¶
則周詩入興凝甘則漢載留名故色貴含秋光冝汎曉¶
既騰文於地上復垂容於筆杪烟澹彩而的的月籠華¶
而皛皛豈只華山之際童子受於嚢中金莖之端仙掌¶
承於雲表况乎胥䑓發色軒丘降祥紅蘭受而彌潔綠¶
葵含而轉芳初益巨海終晞太陽既隨時以隐見還任¶
<pb:KR4h0022_WYG_015-2a>¶
物以行藏爾其無林不沾無草不羃薤上流彩林中湛¶
液思蟬飲而曉潤旅鶴警其宵滴詞人賦矣已凝冷以¶
淒清君子履之又傷心而怵惕感斯露而揣稱媿才殫¶
而莫析者也¶
　　　露賦　　　　　　　　　　張彦勝¶
夫露者隂陽之精氣也天地之靈液秋冬濁而春夏清¶
晞於朝而生於夕隨時應變不凝不積遇物受彩因象¶
而光滴滴瀝瀝熒熒煌煌爾其為大也澄九天而静六¶
<pb:KR4h0022_WYG_015-2b>¶
合爾其為廣也清四極而洒八荒故能消歇氛埃生成¶
草木羃䍥千品霑濡萬族其澤厚矣其潤深矣願聞其¶
始試言厥初兆自元氣生於太虚巨人飲之而不死上¶
古吮之而穴居天無雲兮珠的皪野有草兮玉扶踈冩¶
蟲鳥兮為篆懐蛟龍兮著書河洛建都兮氣均風雨甘¶
泉築舘兮名亞儲胥或泛灔池䑓或葳蕤竹柏鶬鶊鳴¶
兮色紫鴻鴈來兮光白露之為徳也天乙所以為王侯¶
露之為文也詩人所以歌召伯既因甘而作頌稱未晞¶
<pb:KR4h0022_WYG_015-3a>¶
而留客是時鷙鳥初擊鳴蟬向晩悲九節之相催恨三¶
危之路逺或乃幽閨織婦初下鳴機徘徊空院悵望秋¶
暉洞房月入羅帳螢飛看鴻鴈之将度怨良人兮不歸¶
洒交頥之玉筯苦寒露之沾衣至如開(疑作/關)山氣寒瀚¶
海風急塵驚壠塞兵屯馬邑征人此時思歸下泣不覺¶
漣如沾我衣濕别有洛陽才子人間(一作/河間)秀士逺自巖¶
曲來遊學市有恨驚心無人知已聞墜葉而嘆息對浮¶
雲而愁起恓恓兮怳若有亡(此句疑/有闕文)覩蒹葭之蒼蒼惜¶
<pb:KR4h0022_WYG_015-3b>¶
白露而為霜宋大夫聞而嘆曰嵗乎不我與一寒一暑¶
昔時春晩拂楊柳於南津今日秋深落芙蓉於北渚古¶
人末逹平生覊旅君何為而絶絃敢知音而相許重曰¶
白日黯黯兮秋風多綠川蕭蕭兮空水波聞郢中之有¶
曲試調露而為歌歌曰天降氣兮地凝精皇徳茂兮芝¶
葢平金盤漬兮玉盃清葉有露兮落有聲遼東之鶴中¶
夜驚日南之雞凌晨鳴華山柏兮多珠露松子服之得¶
長生¶
<pb:KR4h0022_WYG_015-4a>¶
　　　五色露賦(以率土康樂/之應為韻)　　　　白行簡¶
惟上天之隂騭至誠感通靈液肇吉能分五色之異以¶
候一時之出祥風爍乎茂草瑞景晞乎朝日𤣥黄雜錯¶
綴玉樹以相鮮丹紺交輝映金盤而乍失既能偶聖以¶
呈貺寧有普天之不率飛液花塢流光蕙圃青熒玉綴¶
燦爛珠吐露藥訝仙童捧來潤石疑女媧欲補花禽拂¶
著宛如陳寳之雞平野染成焕若徐方之土當其金烏¶
戢耀玉兎騰光夜寂空知警鶴寒輕猶未為霜徒想狀¶
<pb:KR4h0022_WYG_015-4b>¶
天酒類神漿豈辨彰施而披棘尤分雜錯以沾裳滿林¶
嶺而霞駮遍莓苔而錦章自然欝為天祚慶我皇唐何¶
必徵勒畢之言以為國泰驗吉雲之說乃辨時康嘉其¶
風中煜爚空際浮爍綴瑶草以紛敷泫庭柯而照灼彼瀼¶
瀼刺其感歎此湛湛歡其宴樂徒用興其詠謌曽何覩¶
其交錯未若含瑞表徳耀彩逄時乍綺分於彼或星合¶
於茲為隂陽之淳粹作花木之葳蕤喜氣度闗徒虚語¶
耳雲光出水曷足方之是知天降休祥聖為明證淡汪¶
<pb:KR4h0022_WYG_015-5a>¶
濊之仁澤得文質之善稱天何言哉固有感而善應¶
　　　第二(同前/韻)　　　　　　　　賈　餗¶
露彩呈祥厥状非一表四方之其慶故五色而俱出間¶
朱青以騰文雜𤣥黄而成質則沐聖澤者疇敢不祗被¶
湛恩者罔有不率大化式孚瑞物斯覩究其源兮則一¶
分其色兮惟五曖空之際若麗非煙之祥潤塊之時如¶
啟建侯之土神化無方至精宣光且見凝夫渥彩孰云¶
晞以朝陽雖有本於三危三危不得不比諒無當於五¶
<pb:KR4h0022_WYG_015-5b>¶
色五色不得不彰豈直超絳雪掩𤣥霜空挹瀼瀼之靈¶
氣酌湑湑之神漿始也結以成形自東方而轉色今也¶
出於協慶猶上天而降康則知時在中和何物不樂超¶
飛走而為瑞與風雨而咸若不資掲以金莖寧假承於¶
&KR0806;爵錬石初染狀媧皇之補天鴛瓦纔霑類彩鳳之巢¶
閣在漢武時方朔陳詞渉吉雲之異境得五露之靈滋¶
曷若我后統寰海之有截應天地之無私包衆瑞之備¶
矣選列辟而觀之自然隂陽降祉天人合應吸沆瀣延¶
<pb:KR4h0022_WYG_015-6a>¶
楚客之情詠厭浥動詩人之興若以彼而方此曽不得¶
侔色而揣稱¶
　　　第三(同前/韻)　　　　　　　　王　起¶
露表嘉瑞國昭元吉發五色以斯呈掩百祥而非匹輝¶
光駭目知泛灔之惟新變化殊姿覺淒清之有失若非¶
澤無不被化無不率則何以感之於寥天榮之於聖日¶
爾其寂歴地表希㣲天宇無聲而零有色斯覩始曖空¶
而雜糅俄泫草而周普霑於衣也皆成黼黻之衣潤於¶
<pb:KR4h0022_WYG_015-6b>¶
土焉更謂苴茅之土且其白能受彩朱則孔陽青映苔¶
而轉麗𤣥㸃漆而有光既炫燿於衆彩終錯雜於中黄¶
儻在琉璃味無忝於甘醴如浮葭菼色詎變於凝霜何¶
湑兮之膏潤有焕乎之文章固可以扶夀而愈疾俗泰¶
而時康徒觀夫泥泥未晞瀼瀼既落珠彩㸃綴日華照¶
灼無煩勒畢之求方成曼倩之樂散東陵之上乍混其¶
𤓰洒西山之中更迷其藥其凝厭浥其布葳蕤鶴将警¶
而未測蝉欲飲而猶疑何紺霧而喻矣何卿雲而比之¶
<pb:KR4h0022_WYG_015-7a>¶
則知墜露成文休祥有證實我后之冥感掩前王之嘉¶
應¶
　　　第四(同前/韻)　　　　　　　　袁　兊¶
上帝宥宻露滋貺吉青紫相宣𤣥黄間出湛鮮輝以交¶
透涵潤彩以争溢摇泫泫於㣲風散離離於初日滴而¶
成暈冝警鶴之偏聞感以無情勝舞獸之能率被萬物¶
之咸覩表天心之以溥識瑞氣之非二辨方來之自五¶
洗於石如披媧后之文遍於地似割封侯之土合徳於¶
<pb:KR4h0022_WYG_015-7b>¶
唐成金之黄鳥晨散而翻墜煙晴籠而轉光既桂成於¶
重葉亦珠綴於垂芒契之斯來我則調玉燭而後致求¶
之靡得彼則耀金莖而莫量是以其邦用昌其人用康¶
誠可以為飲不可以為霜其離絢兮其濃沃若遐矚文¶
象旁通綺錯狀郊祀之琮璧燦以芬敷擬霄漢之雲霓¶
焕乎蕭索固自天而同酒諒不醉而可樂其甘如飴其¶
凝如脂苟叶于道不常厥期在春而衆葩皆麗或秋而¶
羣蕪更滋彼露瀼矣我王則之接荷光兮渥蓂莢連碧¶
<pb:KR4h0022_WYG_015-8a>¶
砌兮滿堦墀旁霑兮對龍衮之彪炳芬映兮逼鸞鳳之¶
葳蕤始繁於天臨之際終晞於日旰之時足使魏殿懐¶
慙漢宫非勝多聞前後之仙術豈逮吾君之響應願濡¶
翰於攻文之徒庶發揮於夣筆之興¶
　　　清露㸃荷珠賦(以題/為韻)¶
池有秀冠衆卉兮彼荷㝡英天之氣結淳和兮惟露斯¶
清圓規覆水兮翻然葢傾素質積葉兮烱爾珠明露非¶
荷無以呈潔已之狀荷非露無以異先凋之榮皓影摇¶
<pb:KR4h0022_WYG_015-8b>¶
光脩莖羃(疑/)布氣散蘭郁光分雹聚隣腐草為螢火将¶
飛俯澄波若蠙珠已露冝瀼浥於夜景惜芬芳於嵗暮¶
縹綵将闌瓊光未歛團素律以泥泥擢餘芳之冉冉映¶
翠帶狀蓮的之剖開對青霄仰星文之亂㸃色慙兮菱¶
藻氣肅兮金波雖有秋月我則承恩於彼露豈無朝日¶
我則庇身於此荷尚不願洒園葵而澤豐草豈學老林¶
葉而滋枯柯客有感秋而嘆曰滴瀝縈紆布濩芬敷浮¶
地(一作/浮池)烟兮葳蕤吐絳㸃天酒兮璀璨垂珠已矣夫露¶
<pb:KR4h0022_WYG_015-9a>¶
欲變荷欲蕪君不見嚴霜䧏萬物皆盡兮復有此芙蕖¶
　　　湛露晞朝陽賦(以諸侯來朝錫/宴具醉為韻)張勝之¶
陽暉早曙露泫清宵宵既寂而露彩結曙将動而陽氣¶
消是以在蘭者照之則焕乎葉在棘者燭之則晞乎條¶
故乃喻天子布澤於宴猶諸侯命朔於朝觀夫潤草瀼¶
瀼晞陽羃羃氣色濃兮猶茂枝幹燥兮如滌初将比玉¶
以減其琳璃稍欲如珠復消夫玓瓅故可比臣竭忠以¶
祗敬君䧏㤙而蕃錫及夫大明有赫五色初收陵晨光¶
<pb:KR4h0022_WYG_015-9b>¶
動平野氣浮遂使将飲之蝉驚陽烏而復退罷警之鶴¶
懼白駒而不留出扶桑兮始上被豐草兮徒周何異夫¶
錫宴則臨乎我后來朝則嘉彼爾侯原夫曭朗之光未¶
舒沾濡之色猶遍忽其陽氣匝晴風扇則滴而有響者¶
其響罷聽布而成文者其文難見夫如是有類藩臣感¶
化而來覿中朝布徳而成宴彼以朝為數此以夜為初¶
夜則因我而隂勝朝則因我而陽舒其凝也無不備矣¶
其晞也曷可藏諸况有麗天之暉潤月之意崇其燕禮¶
<pb:KR4h0022_WYG_015-10a>¶
著乎前志朝日出海若一人之當陽夕露低柯若羣臣¶
之既醉天晴夜朗林霽烟開稽其順陽之心既且周而¶
復始懿乎漸晞之理又觀徃而知來所以為成嵗之本¶
履霜之具華葉既濡清光若煦吾知湛露晞朝陽也為¶
君臣宴饗之喻¶
　　　秋露如珠賦(以凉風變節凝/露可觀為韻)　師　貞¶
風入秋而方勁露如珠而正團映蟾輝而迥列疑蚌剖¶
而俱攅綴别葉之中時翻的的轉衰荷之上㣲振珊珊¶
<pb:KR4h0022_WYG_015-10b>¶
虚静内瑩圓明外寒且驗目前之美何殊掌上而觀懿¶
夫寓物成規効㣲應節含綠葵而結綠方麗耀黄菊而¶
中黄轉澈落蒹葭之浦誠媚川而可移泫庭宇之間雜¶
照廡而何别所以未逢朝溘還著夜光當助海而為深¶
功雖至薄蒙沉泉之是棄徳且非凉比蝉飲之為狀與¶
&KR0620;銜而允臧發澤之道素昭結霜之儀漸露咸欣遐被¶
之徳寧起暗投之怒遥瑩空際思縹緲之金莖散照林¶
中謂璀璨之瓊樹宛轉無窮精明有融乍見紅蘭之内¶
<pb:KR4h0022_WYG_015-11a>¶
如尋赤水之中稍迷逕蔓偏入園藂毎袐彩於晝景何¶
流形於夜風時也草始化螢星逾流火叶物候而增美¶
信晶熒而必果想遊女於水上訝鮫人之淚墮䧏自天¶
而任彼無私照於乘而孰云不可湛湛方積纍纍正凝¶
彌増皓鶴之警不憚驪龍之興逺睇平蕪俛首而鮮苗¶
益潤俯觀朝藿傾心而靈液是承嗟乎彼以少而為貴¶
此以多而豈賤遇沾衣而未化如被褐而初見其克好¶
以員來孰若順隂而適變¶
<pb:KR4h0022_WYG_015-11b>¶
　¶
　¶
　¶
　¶
　¶
　¶
　¶
　文苑英華巻十五¶
