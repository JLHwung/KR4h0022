# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:43.444441
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷二百六
<pb:KR4h0022_WYG_206-1a>¶
欽定四庫全書¶
　文苑英華巻二百六　　　宋　李昉等　編¶
　樂府十五¶
　　飛來雙白鶴三首　　　黄鶴一首¶
　　烏生八九子一首　　　烏夜啼六首¶
　　烏啼曲二首　　　　　烏棲曲篇六首¶
　　晩棲烏一首　　　　　雉子斑四首¶
　　射雉詞一首　　　　　朱鷺四首¶
<pb:KR4h0022_WYG_206-1b>¶
　　鬬雞篇五首　　　　　鳴雞篇五首¶
　　東飛百勞歌四首　　　燕三首¶
　　野田黄雀行四首　　　滄海雀一首¶
　　雀乳空城中一首　　　空城雀四首¶
　　　飛來雙白鶴(一作鵠莊子/鵠鶴通用)　梁孝元帝¶
紫盖學仙成能令吴市傾逐舞随踈節聞琴應别聲集¶
田遥赴影隔霧近相鳴時從洛浦渡飛向遼東城¶
　　　同前　　　　　　　　　　吴邁逺¶
<pb:KR4h0022_WYG_206-2a>¶
可憐雙白鶴(一作/鵠)雙雙絶塵氛連翩弄光景交頸想(一/作)¶
(逰/)青雲逄羅復逄繳雌雄一旦分哀聲流海曲孤呌出¶
江濆豈不慕前侣為爾不及羣歩歩一零淚千里猶待¶
君樂哉新相知悲來生别離持此百年命共逐寸隂移¶
譬如空山草零落心自知¶
　　　同前　　　　　　　　　　虞世南¶
飛來雙白鶴奮翼逺凌煙俱棲集紫盖一舉背青田颺¶
影過伊洛流聲入管絃鳴儔(一作/羣)倒景外刷羽閬風前¶
<pb:KR4h0022_WYG_206-2b>¶
映海疑浮雪拂澗瀉飛泉燕雀寜知去蜉蝣不識還何¶
言别儔侣從此間山川顧歩已相失徘徊反自憐危心¶
猶警露哀響詎聞天無因振六翮輕舉復随仙¶
　　　黄鶴　　　　　　　　　　沈佺期¶
黄鶴佐丹鳳不能群白鷴拂雲逰四海弄影到三山遥¶
憶君軒上來下天地間明珠世不重知有報恩環¶
　　　烏生八九子　　　　　　　劉孝威¶
城上烏一年(一作/生子)八九雛枝輕巢本狹風多葉早枯氄¶
<pb:KR4h0022_WYG_206-3a>¶
毛不自暖張翼强相呼金柝嚴兮翠樓肅蜃壁光兮椒¶
泥馥虞機衡網不得施猜鷹鷙隼無由逐永願共棲曽¶
氏冠同瑞周王屋莫啼城上寒猶賢野中宿羽成翮備¶
各西東丁年賦命有窮通不見高飛帝輦側逺託日輪¶
中尚逄王吉箭猶嬰后羿弓豈知變彩救燕質入夣祚¶
昭公流聲表師退集幕示營空靈臺已鑄像流蘇時候¶
風¶
　　　烏夜啼　　　　　　　　梁簡文帝¶
<pb:KR4h0022_WYG_206-3b>¶
緑草庭中望明月碧玉堂裏對金鋪鳴絃撥捩發初異¶
挑琴欲吹衆曲殊不疑三足朝含影直言九子夜相呼¶
羞言獨眠枕下淚託道單棲城上烏¶
　　　同前　　　　　　　　　　劉孝綽¶
鵾絃且輟弄鶴操暫停揮别有啼烏曲東西各自飛倡¶
人怨獨守蕩子殊未歸忽聞生離唱(一作/曲)中(一作/長)夜泣¶
羅衣¶
　　　同前　　　　　　　　　　庾　信¶
<pb:KR4h0022_WYG_206-4a>¶
促柱繁絃非子夜歌聲舞態異前溪御史府中何處宿¶
洛陽城頭那得棲弹琴蜀郡卓家女織錦城頭劉(一作/秦川)¶
(竇/)氏妻詎不自驚長渡洛(一作/淚落)到處(一作頭/一作道)啼烏何處¶
(一作/恒夜)啼¶
　　　同前¶
桂樹懸知逺風竿詎肯低獨憐明月夜孤飛猶未棲虎¶
賁誰見惜御史詎相携雖然(一作/誰言)入絃管終是曲中啼¶
　　　烏棲曲　　　　　　　　　李　白¶
<pb:KR4h0022_WYG_206-4b>¶
姑蘇臺上烏棲時吴王宫裏醉西施吴歌楚舞歡未畢¶
青山猶銜半邉日銀箭金壺漏水多起看秋月墮江波¶
東方漸髙奈爾何¶
　　　同前　　　　　　　　　　劉　商¶
遶林啞啞驚復棲含烟碧樹高枝齊月明露濕枝亦滑¶
城上女墻西月低愁人出户聴烏啼團團明月墮墻西¶
月中有桂樹日中有伴侣何不上天去一聲啼到曙¶
　　　烏啼曲　　　　　　　　　顧　况¶
<pb:KR4h0022_WYG_206-5a>¶
玉房掣鎖聲翻葉銀箭添泉霜遶(一作/遶霜)堞畢逋撥剌日¶
(一作/月)銜城八九雛飛其母驚此是天上老鵶鳴我聞(一/作)¶
(人/間)老鵶無此聲摇風雜珮耿華燭夜聴羽人弹此曲東¶
方曈曨赤日旭¶
　　　同前贈張評事　　　　　　楊巨源¶
可憐楊葉復楊花雪凈烟深碧玉家烏棲不定枝條弱¶
城頭夜半聲啞啞浮萍流(一作摇/又作棲)蕩門前水任罥芙蓉¶
莫墮沙¶
<pb:KR4h0022_WYG_206-5b>¶
　　　烏棲曲四首　　　　　　梁簡文帝¶
接翮同發燕孤飛獨向楚值雪已迷羣驚風復失侣¶
　　　二¶
青牛丹轂七香車可憐今夜宿倡家倡家髙樹烏欲棲¶
羅帷翠被向(一作/任)君低¶
　　　三¶
浮雲似帳月成(一作/如)鈎那能夜夜南陌頭(一作/逰)宜城醖¶
酒今夜(一作宜城/投泊今行)熟莫惜停鞍(一作停/鞍繫馬)蹔棲宿¶
<pb:KR4h0022_WYG_206-6a>¶
　　　四¶
織成屏風金屈膝朱唇玉面燈前出相㸔意思望君憐¶
誰能含羞不向前¶
　　　烏棲篇二首　　　　　　　梁元帝¶
幄中清酒瑪瑙鍾裾邉雜珮琥珀龍欲(一作/虚)持寄心(一/作)¶
(君/)心不惜共指三星今何夕¶
　　　二¶
濃黛輕紅㸃花色還欲令人不相識金壺夜永誰(一作/此夜)¶
<pb:KR4h0022_WYG_206-6b>¶
(誰又作/夜永詎)能多(一作/過)莫恃(一作/持)奢用此(一作/比)懸河¶
　　　晩棲烏　　　　　　　　　梁元帝¶
日暮連翩翼俱向上林棲風多前烏駛雲暗後羣迷路¶
逺聲難徹飛斜行未齊應從故郷返幾過入蘭閨借問¶
倡樓妾何如蕩子啼¶
　　　雉子斑　　　　　　　　　吳　均¶
可憐雉子斑羣飛集野甸文章始陸離意氣已驚狷幽¶
并逰俠子直心亦如箭生死(一作以死/又作死節)報君恩誰能孤¶
<pb:KR4h0022_WYG_206-7a>¶
恩昐¶
　　　同前　　　　　　　　　　張正見¶
陳倉雉未飛歛翮依芳甸朱冠色尚淺錦臆毛初變雊¶
麥且専塲排花聊勇戰唯當度弱水不怯如臯箭¶
　　　同前　　　　　　　　　　毛處約¶
春物始芳菲春雉正相追澗響連朝雊花光帯錦衣竄¶
跡時移影驚媒或亂飛能使如臯路相追巧笑歸¶
　　　同前　　　　　　　　　　江　總¶
<pb:KR4h0022_WYG_206-7b>¶
麥壟新秋來澤雉屢徘徊依花似叶妬拂草乍驚媒三¶
春桃照李二月栁争梅暫往如臯路當令巧笑開¶
　　　射雉詞　　　　　　　　　儲光羲¶
曝暄理新翳迎春射鳴雉原田遥一色臯陸曠千里逺¶
聞咿喔聲時見雙飛起羃䍥踈蒿下毰毸深麥裏顧敵¶
乃忘生争雄方决死仁心貴勇義豈復能傷此超遥下¶
故墟迢逓廻髙畤大夫昔何苦取笑歡妻子¶
　　　朱鷺　　　　　　　　　　王僧儒¶
<pb:KR4h0022_WYG_206-8a>¶
因風弄玉水映日上金堤猶持畏羅繳未得異鳬鷖聞¶
君愛白雉兼同重碧雞未能聲似鳳聊變色如珪願識¶
昆明路乗流飲復棲¶
　　　同前　　　　　　　　　　裴憲伯¶
秋來懼寒勁嵗去畏氷堅羣飛向葭下奮羽欲南遷暫¶
戲龍池側時往鳳樓前所歎恩光歇不得乆聮翩¶
　　　同前　　　　　　　　　　張正見¶
金堤有朱鷺刷羽望滄瀛周詩振雅曲漢鼓發竒聲時¶
<pb:KR4h0022_WYG_206-8b>¶
將赤鴈並乍逐彩鸞行别有翻潮處異色不相驚¶
　　　同前　　　　　　　　　　蘇子卿¶
玉山一朱鷺容與入王畿欲向天池飲還遶上林飛金¶
堤曬羽翮丹水浴毛衣非貪葭下食懐恩自逺歸¶
　　　鬬雞　　　　　　　　　梁簡文帝¶
歡樂良無已東郊春可逰百花非一色新田多異流龍¶
尾横津漢車箱赴戍樓玉冠初警敵芥羽忽猜儔十日¶
驕既滿九勝勢恒遒脫使田饒見堪能說魯侯¶
<pb:KR4h0022_WYG_206-9a>¶
　　　同前　　　　　　　　　　劉孝威¶
丹雞翠羽張妬敵復(一作/得)専場翅中含芥粉距外耀金¶
芒氣踰上黨列名貴(一作/愧)下韝良祭橋愁魏后食跖忌¶
齊王願賜淮南藥一使雲間翔¶
　　　鬬雞東郊道　　　　　　　禇　玠¶
春郊鬬雞侣捧敵兩逄迎妬(一作/詭)羣排袖出帯勇向場¶
驚錦毛侵距散芥羽雜塵生還同戰勝罷耿介寄前鳴¶
　　　看鬬雞　　　　　　　　　王　褒¶
<pb:KR4h0022_WYG_206-9b>¶
躞蹀始横行意氣欲相傾妬敵金芒起猜羣芥粉生入¶
場疑挑戰逐退似追兵誰知函谷下人去獨開城¶
　　　寒食鬬雞　　　　　　　　杜　淹¶
寒食東郊上揚韝競出籠花冠初照日芥羽正生風顧¶
敵知心勇先鳴覺氣雄長翹頻掃陣利距屢通中飛毛¶
遍緑野灑血漬芳叢雖然百戰勝㑹自不論功¶
　　　雞鳴髙樹巔　　　　　　梁簡文帝¶
碧玉好名倡夫壻侍中郎桃花全覆井金門半隠堂時¶
<pb:KR4h0022_WYG_206-10a>¶
欣一來下復比雙鴛鴦雞鳴天尚早東烏定未光¶
　　　晨雞髙樹鳴　　　　　　　張正見¶
晨雞振翮鳴迥出擅竒聲蜀郡随金馬天津應玉衡摧¶
冠驗逺石(集作/古非)繫火(用江/逌事)出連營争棲斜掲暮觧翼横¶
飛度試飲淮南藥翻上仙都樹枝低且候潮葉淺還承¶
露枝低觸嚴霜葉淺向朝陽猜羣怯寳劔勇戰出花塲¶
尚損黄金距誰論白玉璫長鳴逄晉帝恃氣遇周王流¶
名說魯國分影入陳倉不復愁符朗猶能感孟嘗¶
<pb:KR4h0022_WYG_206-10b>¶
　　　賦雞鳴篇　　　　　　　　岑徳潤¶
鍾響應繁霜晨雞錦臆張簾逈猶侵露枝髙已映光排¶
空下朝掲奮翼上花塲雨晦思君子關開脫孟嘗既得¶
依雲外安用集陳倉¶
　　　雞鳴曲　　　　　　　　　李　廓¶
星稀月沒入(一作/上)五更膠膠角角雞初鳴征人牽馬出¶
門立辭妻(一作/妾)欲向長安(一作/安西)行再鳴引頸簷頭下樓¶
(一作/月)中角聲催上馬纔分地色第三鳴旌斾紅塵已出¶
<pb:KR4h0022_WYG_206-11a>¶
城婦人上城亂招手夫壻不聞遥哭聲長恨雞鳴别時¶
苦不遣雞棲近窓户¶
　　　同前　　　　　　　　　　陳　陶¶
雞聲春曉上林中一聲驚落蝦蟇宫二聲喚破枕邉夣¶
三聲行人烟海紅平旦慵將百雛語蓬鬆錦繡當陽處¶
媿君飲食長相呼為君晝鳴下髙樹¶
　　　東飛百勞歌　　　　　　　梁武帝¶
東飛百勞西飛燕黄姑織女時相見誰家兒女對門居¶
<pb:KR4h0022_WYG_206-11b>¶
開顔發艶照里閭南窓北牖挂明光羅帷綺帳脂粉香¶
女兒年紀十五六窈窕無雙顔如玉三春已暮花從風¶
空留可憐誰與同¶
　　　同前　　　　　　　　　　辛得源¶
合歡芳樹連理枝荆王神女乍相随誰家妖艶蕩輕舟¶
含嬌轉昐(一作/面)騁風流犀枻蘭橈翠羽盖雲羅霧縠蓮¶
花帶女兒年紀十六七玉面新粧映朝日落花從風俄¶
度春空留可憐何處新¶
<pb:KR4h0022_WYG_206-12a>¶
　　此詩二百五巻重出今已削去注異同為一作¶
　　　同前　　　　　　　　　　張柬之¶
青田白鶴丹山鳳婺女嫦娥兩相送誰家絶世綺帳前¶
艶粉芳脂映寳鈿窈窕玉堂褰翠幕參差繡户懸珠箔¶
絶世三五愛紅粧冶袖長裾蘭麝香春去花枝俄易改¶
可歎年光不相待¶
　　　擬古東飛百勞西飛燕　　　李　嶠¶
傳書青鳥迎簫鳳巫嶺荆臺數通夣誰家窈窕住園樓¶
<pb:KR4h0022_WYG_206-12b>¶
五馬千金照陌頭羅裙玉珮當軒出㸃翠施紅競春日¶
佳人二八盛舞歌羞將百萬呈雙蛾庭前芳樹朝夕改¶
空駐妍華欲誰待¶
　　　鷰鷰于飛　　　　　　　　江　總¶
二月春暉暉雙鷰理毛衣銜花弄靃靡拂葉隠芳菲或¶
在堂間戲多從幕上飛若作仙人履應向日南歸¶
　　　雙燕離　　　　　　　　　沈君攸¶
雙燕雙飛雙情相思容色自故心心不衰雙入幕雙出¶
<pb:KR4h0022_WYG_206-13a>¶
闈(一作/帷)秋風去春風歸幕上危雙燕離銜羽一别涕泗¶
垂夜夜孤飛誰相知左廻右顧還相慕翩翩桂水不忍¶
度懸目掛心思越路縈鬱摧折意(一有/終字)不洩願作孤鸞¶
鏡中絶(一作鏡鸞/相對絶)¶
　　　同前　　　　　　　　　　李　白¶
雙燕復雙燕雙飛令人羡玉樓珠閣不獨棲金窓繡户¶
長相見柏梁失火去因入吴王宫吴宫又焚蕩雛盡巢¶
亦空顦顇一身在孀雌憶故雄雙飛難再得傷我寸心¶
<pb:KR4h0022_WYG_206-13b>¶
中¶
　　　野田黄雀行　　　　　　　蕭　轂¶
弱軀慙彩飾輕毛非錦文不如(一作/知)鴻鶴(一作/鵠)志非是¶
鳳凰羣作風随濯雨入曲應𤣥雲空城舊侣絶滄海故¶
朋分寧死明珠弹且避鷹將軍¶
　　　同前　　　　　　　　　　李　白¶
逰莫逐炎洲翠棲莫近吴宫燕吴宫火起焚爾窠炎洲¶
逐翠遭網羅蕭條兩翅蓬蒿下雖(一作/縱)有鷹鸇奈爾(一/作)¶
<pb:KR4h0022_WYG_206-14a>¶
(若/)何¶
　　　同前　　　　　　　　　　儲光羲¶
嘖嘖野田雀不知軀體㣲閒穿踈蒿下(一作深/蒿裏)爭食復¶
争飛窮老一犢(一作/頽)舎棗多桑樹稀無棗亦何(一作/猶可)食¶
無桑何以衣蕭條穹蒼暮相引時來歸斜路豈不㨗渚¶
田豈不肥水漲路且壊惻惻與心違¶
　　　野田雀(一作野田/黄雀行)　　　　　僧貫休¶
髙樹風多吹爾巢落蒿深(一作/深蒿)葉暖宜爾依泊莫近鶚¶
<pb:KR4h0022_WYG_206-14b>¶
類蛛網亦惡飲野田之清水食野田之黄粟深花中睡¶
勃土(一作/&KR1558;土)裏浴如此即全勝啄太倉之榖而穿人之屋¶
　　　滄海雀　　　　　　　　　張　率¶
大雀與黄口來自滄海區清晨啄原粒日夕歸(一作/依)野¶
株雖憂鷙鳥擊長懐沸鼎虞况復随時起(一作/化)翻飛不¶
可拘寄言挾彈子莫賤隋侯珠¶
　　　雀乳空城(一作/井)中　　　　　劉孝威¶
逺去條支國心知漢徳休(一作/優)聊棲丞相府過令黄覇¶
<pb:KR4h0022_WYG_206-15a>¶
羞挾子須閒地空井共尋求轆轤絲綆絶桔橰金(一作/冬)¶
蘚稠將憐羽翼長誰辭各背逰¶
　　　空城雀　　　　　　　　　李　白¶
嗷嗷空城雀身計何戚促本與鷦鷯羣不随鳳凰族提¶
携四黄口飲乳未嘗足食君糠粃餘常恐烏鳶逐(一作/啄)¶
耻渉太行險羞營覆車粟天命有定端守分絶所欲¶
　　　同前　　　　　　　　　　劉　駕¶
饑啄空城土莫近太倉粟一粒不(一作/未)充腸却入小人¶
<pb:KR4h0022_WYG_206-15b>¶
(一作/公子)腹且弔城下(一作/上)客豈曽空(一作幾/曽害)爾族不聞莊¶
辛語今日寒蕪緑¶
　　　同前　　　　　　　　　　陳　陶¶
古城濛濛花覆水昔日住人今住鬼野雀荒臺遺子孫¶
千年飲啄枯桑根不随海燕栢梁去應無玉環銜報恩¶
近村紅粟香壓枝嗷嗷黄口訴朝饑生來未見鳳凰語¶
欲飛常怕蜘蛛絲斷腸四隅天四絶清泉緑蒿無恐疑¶
　　　同前　　　　　　　　　　羅　隠¶
<pb:KR4h0022_WYG_206-16a>¶
雀入官倉中所食能損幾所慮往復頻官倉乃害爾魚¶
網不在天鳥網不張水飲啄要自然何必空城裏¶
　¶
　¶
　¶
　¶
　¶
　¶
<pb:KR4h0022_WYG_206-16b>¶
　¶
　¶
　¶
　¶
　¶
　¶
　¶
　文苑英華巻二百六¶
