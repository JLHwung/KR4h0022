# -*- mode: mandoku-view; -*-
#+TITLE: 文苑英華
#+DATE: 2015-08-25 00:31:41.949845
#+PROPERTY: ID KR4h0022
#+PROPERTY: BASEEDITION WYG    
#+PROPERTY: JUAN 卷一百四十三
<pb:KR4h0022_WYG_143-1a>¶
欽定四庫全書¶
　文苑英華卷一百四十三　宋　李昉等　編¶
　草木一¶
　　枯樹賦一首　　　　　髙松賦一首¶
　　道觀内栢樹賦一首　　澗底寒松賦一首¶
　　同崔少監作雙槿樹賦一首¶
　　木蘭賦一首　　　　　病梨樹賦一首¶
　　　枯樹賦　　　　　　　　　庾　信¶
<pb:KR4h0022_WYG_143-1b>¶
殷仲文者(一無/此字)風流儒雅海内知名世(一作/代)異時移出¶
為東陽太守常忽忽不樂顧庭槐而歎曰此樹婆娑生¶
意盡矣至如白鹿貞松青牛文梓根柢盤魄山崖表裏¶
桂何事而銷亡桐何為而半死昔之三河徙植(一作/殖)九¶
畹移根開花建始之殿落實睢陽之園聲含嶰谷曲抱¶
雲門將雛集鳳比翼巢鴛臨風亭(一作/庭)而唳鶴對月峽¶
而吟猿廼有拳曲擁腫盤㘭反覆熊虎(一作/彪)顧盼魚龍¶
起伏節竪山連文横水蹙匠石驚視公輸眩目雕鐫始¶
<pb:KR4h0022_WYG_143-2a>¶
就剞劂仍加平鱗鏟甲落角摧牙重重碎錦片片真花¶
紛披草樹散亂煙霞若夫松子古度平仲君遷(左思呉/都賦平)¶
(仲君遷松/梓古度)森梢百頃槎枿千年秦則大夫受職漢則將軍¶
坐焉莫不苔埋菌壓鳥剥蟲穿或(一無/此字)低垂於霜露或¶
(一無/此字)撼頓於風煙東海有白木之廟西河有枯桑之社¶
北陸以楊葉為闗南陵以梅根作冶小山則叢桂留人¶
扶風則長松繫馬豈獨城臨細柳之上塞落桃林之下¶
若乃山河阻絶飄零離别㧞本垂淚傷根瀝血火入空¶
<pb:KR4h0022_WYG_143-2b>¶
心膏流斷節横洞口而欹卧頓山腰而半折文斜者百¶
圍氷碎(一作文衺/合體俱碎)理正者千尋瓦(三字一作/中心直)裂載癭銜¶
瘤藏穿抱穴木魅䁡睒(類聚作睒&KR0008;/碑夲作睒暘)山精妖孽况復風¶
雷(一作/雲)不感覊旅無歸未能採葛還成食薇沉淪窮巷¶
蕪沒荆扉既傷摇落彌嗟變衰淮南子云木葉落長年¶
悲斯之謂矣乃歌曰建章三月火黄河千里槎若非金¶
谷滿園樹即是河陽一縣花桓大司馬聞而歎曰昔年¶
種柳依依漢南今看摇落悽愴江潭樹猶如此人何以¶
<pb:KR4h0022_WYG_143-3a>¶
堪¶
　　　高松賦　　　　　　　　　謝　偃¶
登靈岳以遊目極千里兮周睇盡山川之重沓容雲物¶
之詭怪何兹松之挺茂擢脩幹於孤林映丹霄而有葉¶
凌青霞而矯心前絶萬仞却倚千尋俯峥嶸之深谷仰¶
迢遰之層岑霏夕煙而曖景度神飈而流音若乃月起¶
陽爻嵗窮隂律匝地氷厚周空霧宻雪積巖而逾峻風¶
乗林而轉疾結晻霮之愁雲黯蒼茫之寒日於是衆草¶
<pb:KR4h0022_WYG_143-3b>¶
零羣木墜千巖槁萬嶺悴獨潔固而不渝常猗猗而結¶
翠始見貞而表潔乃以叢而辨類夫其深山遂性委液¶
流津感天地之粹質禀隂陽之精純根含氷而彌固枝¶
負雪而更新既無懼於𤣥月寧有悦乎芳春含竒文而¶
養勁收高節而自珍耻取嫓於稽子嗤受封於亡秦本¶
絶希於雕刻詎有憂於斧斤若乃流膏可咀嘉實可薦¶
香有四飛味逾九轉延促齡於度隙駐生涯於流電故¶
餌之者目改服之者容變紛羽翼而上騰排紫虚而高¶
<pb:KR4h0022_WYG_143-4a>¶
扇起九垓而憇息周四海而顧盼信神經而最品寔祕¶
録而精選嗟美材之無用悲側路之嶮𡾟動跬歩而致¶
阻投一足而必危傷拙目之衆毁慨名工之獨知仰徑¶
寸而靡及屈百尺而自卑縈白雲以舒盖接丹桂而變¶
枝凝暉逺而澹景纎羅挂而輕颸(一作/垂)窮萬祀而不異¶
歴千秋而不萎豈兹木之足歎亦前賢之所規何吾生¶
之命舛懐丹誠而莫披心炳朗而無報情蕩滌而不覊¶
任儻來之否泰委𤣥運之遭隨戢輕翮而未舉蜿(一作/踠)¶
<pb:KR4h0022_WYG_143-4b>¶
逸足而莫馳實未榮而先怠寧泛駕而致疲誠責躬而¶
咎已豈藏瑕而掩疵恒怯進而勇退每知雄而守雌庶¶
比茲以自朂履貞固而不虧¶
　　　道觀内栢樹賦(并/序)　　　　　魏　徴¶
𤣥壇内有栢樹焉封植營䕶幾乎二紀枝幹扶疎不過¶
數尺籠於衆草之中覆乎藂棘之下雖磊落節目不改¶
本性然而翳薈蒙籠莫能自申達也惜其不生髙峰臨¶
絶壑籠日月帶雲霞而與夫擁腫之徒雜糅茲地此豈¶
<pb:KR4h0022_WYG_143-5a>¶
所謂方以類聚物以羣分者哉有感於懐喟然而賦其¶
詞曰¶
覽大鈞之播化察草木之殊類雨露清(疑/)而並榮霜雪¶
茫而俱悴唯旭旭之庭栢禀自然而醇粹渉青陽不增¶
其華歴𤣥英不減其翠原斯木之攸挺植新甫之髙岑¶
干霄漢以上秀絶無地而下臨籠日月以散彩俯雲霞¶
而結隂邁千祀而逾茂秉四時而一心靈根再徙茲庭¶
爰植高節未彰貞心誰識既雜沓乎衆草又蕪没乎藂¶
<pb:KR4h0022_WYG_143-5b>¶
棘匪王孫之見知志耿介其何極若乃春風起於蘋末¶
美景麗乎中園水含苔於曲浦草鋪露於平原成蹊花¶
亂幽谷鸎喧徒耿然而自撫謝桃李而無言至於日窮¶
於紀嵗云暮止飄蓬亂驚愁雲疊起氷凝無際雪飛千¶
里顧衆類之颯然欝亭亭而孤峙貴不移於本性方有¶
儷於君子聊染翰以寄懐庶無虧於善始¶
　　　澗底寒松賦(并/序)　　　　　　王　勃¶
嵗八月壬子旅逰於蜀尋茅谿之澗深溪絶磴人跡罕¶
<pb:KR4h0022_WYG_143-6a>¶
到爰有松焉冒霜停雪蒼然百丈雖崇柯俊頴不能踰¶
其崖嗚呼斯松託非其所出羣之器何以别乎盖有殊¶
類而合(一作/共)情士因感而成興遂作賦曰¶
惟松之植於澗之幽盤柯跨嶮深柢憑流寓天地兮何¶
日霑雨(一作/凌雲)露兮幾秋見時華之屢變知俗態之多浮¶
故其磊落殊狀森稍峻節紫葉吟風蒼條振雪嗟英覽¶
之希遇保貞容之未缺攀翠&KR1292;而形疲指丹霄而望絶¶
已矣哉盖用輕則資衆器完則施寡信棟梁之已成非¶
<pb:KR4h0022_WYG_143-6b>¶
榱桷(一作/棁)之相假徒志遠而心屈遂才髙而位下斯在¶
物而有焉余何為而悲者¶
　　　同崔少監作雙槿樹賦(并/序)　　盧照鄰¶
日昨於著作局見諸著作競寫雙槿樹賦蓬萊山上即¶
對神仙芸香閣前仍觀秘寶金懸秦市楊子見而無言¶
紙貴洛城陸生聞而罷笑故知柔條朽榦吹嘘變其死¶
生落葉凋花剪拂成其光價方且傳石渠之故事得槿¶
樹之新名足以脂粉仙䑓丹青秘府者也若布衣藜杖¶
<pb:KR4h0022_WYG_143-7a>¶
巖栖藿食當堯時而非吏處漢代而無田學渉蕪淺文¶
多瞽陋宜其屏竄用其静黙盖窮而思達人之情也卑¶
而應高物之理也故疾雷作而蟄蟲飛浮雲興而石磶¶
潤不可廢也雖云聖朝多士而公實居之草澤有人亦¶
國家之美事故復奬刷芻鄙作雙槿樹賦詞義猥薄退¶
增慙靦謹啟賦曰¶
方丈蓬萊邈矣悠哉芸居石室圖天揆日若乃羲和掌¶
地太史觀星銅渾玊䇿寳笥金銘地則圖書之府人則¶
<pb:KR4h0022_WYG_143-7b>¶
神仙之靈中有芳蕣欝欝亭亭觀其兩砌分植雙階並¶
耀葉鏤五衢榮囘四照紛廣庭之靃靡隠重廊之窈窱¶
青陸至而鸎啼朱陽升而花笑紫蔕紅蕤玉蕊蒼枝露¶
華的皪風色徘徊糝糝衰風妸娜隈緌廹而視之鳴環¶
動珮歌扇開逺而望之連珠合璧星漢廻狀仙人之羽¶
盖疑佚女之瑶䑓寂寞攸利棲閒此地委命巻舒隨時¶
榮顇外無嬰夭之禍内有逍遥之致朝朝暮暮落復開¶
嵗嵗年年紅似翠若夫逰蜂戱蝶封其蕚輕煙弱霧結¶
<pb:KR4h0022_WYG_143-8a>¶
其條來不謂之苟去不為之饒(一作去不謂之/損來不為之饒)故能出¶
君子之殊俗入詩人之舊謡齊顯昧於兩曜放生死於¶
一朝同䘮我之非我固雖凋而不凋則有亭伯儒門令¶
思詩友翰苑曠其吞夢文鋒髙而照斗詠蕪滋之朝夕¶
悲積薪之先後縟繡起於緹粉煙霞生於灌莽豈與巖¶
幽弱篠澗底枯松徒冒霜而停雪空集鳳而吟龍詎得¶
奉仙闈之廣價連筆匠之為容已矣哉東方生聞而歎¶
曰故年花落不留人今年花發非故春倐兮夕隕忽兮¶
<pb:KR4h0022_WYG_143-8b>¶
朝新侏儒何功兮短飽曼倩何負兮長貧聊寄辭於庭¶
樹儻有感於平津¶
　　　病梨樹賦(并/序)¶
癸酉之嵗余卧病於長安光徳坊之官舎父老云是鄱¶
陽公主之邑司昔公主未嫁而卒故其邑廢時有處士¶
孫君思邈居之君道洽今古學有數術髙談正一則古¶
之蒙莊子深入不二則今之維摩詰及其推歩甲子度¶
量乾坤飛煉石之竒洗胃腸之妙則其甘公洛下閎安¶
<pb:KR4h0022_WYG_143-9a>¶
期先生扁鵲之儔也自云開皇辛酉嵗生今年九十二¶
矣詢之鄉里咸云數百嵗人矣其語周齊間事歴歴如¶
眼見以此參之不啻百嵗人也然猶視聽不衰神形甚¶
茂可謂聰明博達不死者矣余年垂强仕則有幽憂之¶
疾椿菌之性何其遼哉於時天子避暑甘泉邈亦徴詣¶
行在余獨卧兹邑閴寂無人伏枕十旬閉門三月庭無¶
衆木惟有病梨一樹圍纔數握髙僅盈丈花實顦顇似¶
不任乎嵗寒枝葉零丁絶有意乎朝暮嗟乎同托根於¶
<pb:KR4h0022_WYG_143-9b>¶
膏壌俱禀氣於太和而脩短不均榮枯殊質豈賦命之¶
理得之自然將資生之化有所偏及樹猶如此人何以¶
堪有感於懐賦之云爾¶
天象平運方祗廣植挺芳桂於月輪横扶桑於日域建¶
木聳靈丘之上蟠桃生巨海之側細葉枝連洪柯條直¶
齊天地之一指任烏兎之栖息或垂隂萬畆或結子千¶
年何偏施之雨露何獨厚之風煙愍兹珍木離離幽獨¶
飛茂實於河陽傳芳名於金谷紫澗稱其殊㫖𤣥光表¶
<pb:KR4h0022_WYG_143-10a>¶
其仙族爾生何為零丁若斯無輪桷之可用無棟梁之¶
可施進無違於斤斧退無競於班倕無庭槐之生意有¶
巖桐之死枝爾其髙纔數仞圍僅盈尺脩幹罕雙枯條¶
每隻葉病多紫花凋少白夕鳥怨其巢危秋蟬悲其翳¶
窄怯衝颷之摇落忌炎景之臨廹既而地歇蒸霧天收¶
耀靈西秦明月東井流星顦顇孤影徘徊直形狀金莖¶
之的的疑石柱之亭亭若夫西海夸父之林南海蚩尤¶
之樹莫不摩霄拂日藏雲吐霧别有橋邉(一作/星橋)朽柱天¶
<pb:KR4h0022_WYG_143-10b>¶
上靈查年年嵗嵗無葉無花榮辱兩齊吉凶同軌寧守¶
雌以外喪不脩襮而内否亦猶縱酒髙賢(一作/懸非)佯狂君¶
子為其脗合置其憂喜生非我生物謂之生死非我死¶
谷神不死混彭殤於一觀庶筌蹄於兹理¶
　　　木蘭賦(并/序)　　　　　　　　李　華¶
華容石門山有木蘭樹鄉人不識伐以為薪餘一本方¶
操柯未下縣令李韶行春見之息馬其隂喟然歎曰功¶
列桐君之樹名載騷人之詞生於遐深委於薪燎天地¶
<pb:KR4h0022_WYG_143-11a>¶
之産珍物將焉用之爰戒虞衡禁其翦伐案本草木蘭¶
似桂而香去風熱明耳目在木部上篇乃採斫而歸理¶
疾多驗由是逺近從而採之榦剖枝分殆枯槁矣士之¶
生世出處語黙難乎哉韶余之從子也嘗為余言感而¶
為賦云¶
泝長江以遐覽愛楚山之寂寥山有嘉樹兮名木蘭欝¶
森森以苕苕當聖政之文明降元和於九霄更祲沴之¶
為虐貫霜雪而不凋白波潤其根柢𤣥雪暢其枝條沐¶
<pb:KR4h0022_WYG_143-11b>¶
春雨之濯濯鳴秋風以蕭蕭素膚紫肌緑葉緗蒂踈宻¶
聳附髙卑䕃蔽華如霜雪實若星麗節(一作/氣)勁松竹香¶
濃蘭桂宜不植於人間聊獨立於天際徒翳薈兮為隣¶
挺堅芳兮此身嘉名列於道書墜露飲乎騷人至若靈¶
(一作/如雲)山霧歇藹藹林樾當楚澤之晨霞映洞庭之夜月¶
發清明於視聽洗煩濁於心骨韻衆壑之空峒澹㣲雲¶
之滅没露草白兮山淒淒鶴既唳兮猿復啼窅深林以¶
㝠㝠覆百仭之𤣥谿彼逸人兮有所思戀芳隂兮歩遲¶
<pb:KR4h0022_WYG_143-12a>¶
遲悵幽獨兮人莫知懐馨香兮將為誰惋樵父之無恵¶
混衆木而皆盡指晝(疑/)類而揮斤遇仁人之不忍方甘¶
心而𠞰絶俄固柢於傾殞憐春華而搴芳顧落日而廻¶
軫達者有言巧(一作/功)勞智憂養命蠲疫(一作/疾)人胡不求¶
枝殘體剥澤盡枯留顦顇空山離披素秋鳥避弋而髙¶
翔魚畏網而深逰不材則終其天年能鳴則免於爼羞¶
奚此木之不終獨隠見而罹憂自昔論(一作/淪)芳於朝市¶
墜實於林丘徒欝咽而無聲可勝言而計籌者哉吾聞¶
<pb:KR4h0022_WYG_143-12b>¶
曰人助者信神聽者直則臧倉譛言宣尼失職出處語¶
黙與時消息則子雲投閤方囘受殛故知天地無心死¶
生同域紜紜品物物有其極至人者安性循於自然寧¶
任夫智之與力也雖賢愚各全其好草木不夭其生植¶
(一作/殖)已而已而翳(疑/)不可得¶
　¶
　¶
　文苑英華巻一百四十三¶
